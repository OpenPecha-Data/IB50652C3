༄༅། །ལྕེ་བཙུན་ངག་གི་དབང་ཕྱུག་གི་རྟོགས་བརྗོད་ཤེལ་དཀར་གྱི་ཕྲེང་བ་ཞེས་བྱ་བ་བཞུགས། །

༄༅། །ན་མཿཔྲཛྙཱ་ཤཱ་ས་ན་དྷ་ར་ཤཱི་བྷ་དྲཱ་ཡ། འོད་གསལ་འཆི་མེད་ལྡིང་ཁང་ལས་འོངས་འཁོན་རིགས་གདུང་གི་མངོན་མཐོ་ཞིང༌། །རྒྱ་ཆེན་མདོ་རྒྱུད་རྒྱ་མཚོའི་མངའ་བདག་གངས་ཁྲོད་མཁས་གྲུབ་ཀུན་གྱི་རྗེ།
།རྒོལ་ངན་ཚར་གཅོད་དྲེགས་ལྡན་མི་བདག་བྱེ་བའི་རིགས་ཀྱི་ཅོད་པན་ཅན། །ས་སྐྱའི་བླ་ཆེན་གོང་མ་ལྔ་ཞེས་ཉི་ཟླ་ལྟར་གྲགས་དེར་ཕྱག་འཚལ། །ངག་གི་དབང་ཕྱུག་དུས་གསུམ་རྒྱལ་བའི་མཁྱེན་བརྩེ་མ་ལུས་གཅིག་བསྡུས་པ།
།རིགས་བརྒྱའི་ཁྱབ་བདག་ནོར་འཛིན་འགྲོ་བ་བློ་གསལ་ཀུན་གྱི་གཉེན་གཅིག་པོ། །མཛད་བཟང་རྒྱ་མཚོའི་གོས་ཅན་ཀུན་ཁྱབ་གྲགས་པ་དོན་གྱི་ཐམས་ཅད་མཁྱེན། །ལྷར་བཅས་སྐྱེ་རྒུའི་གཙུག་རྒྱན་ཁམས་གསུམ་ཆོས་ཀྱི་རྒྱལ་པོར་སྤྱི་བོས་མཆོད།
།རྒྱལ་བས་ལུང་བསྟན་ཡོངས་རྫོགས་བསྟན་པའི་མངའ་བདག་ཨེ་ཝཾ་པ། །རྡོ་རྗེ་འཆང་དབང་ངུར་སྨྲིག་གོས་བཀླུབས་འཇམ་དཔལ་རྡོ་རྗེ་མཁྱེན་རབ་

རྗེ། །སྙན་བརྒྱུད་བྱེ་བའི་མཛོད་འཛིན་རིགས་ཀུན་བདག་པོ་ཚར་པ་ཞེས། །མཁས་གྲུབ་ཉིན་བྱེད་སྣང་བར་བདག་བློའི་པདྨོ་ཅིས་མི་འཛུམ། །རྒྱལ་བ་ཀུན་གྱི་མཁྱེན་བརྩེའི་སྣང་བརྙན་ནི། །རབ་འབྱམས་དཀྱིལ་འཁོར་གཙོ་བོ་ཧེ་རུ་ཀཿ
།ཞིང་འདིར་ཐུབ་བསྟན་འཛིན་ཕྱིར་ངུར་སྨྲིག་གར། །རྣམ་རོལ་འདྲེན་མཆོག་བཟང་པོ་ཁུ་དབོན་རྒྱལ། །སྙན་བརྒྱུད་ཟབ་དོན་རིན་ཆེན་དབང་གི་རྒྱལ། །རྒྱ་ཆེན་བསོད་ནམས་མཆོག་གི་གྲུ་རྫིང་གིས།
།འདྲེན་མཁས་གྲུབ་པའི་ལམ་སྟོན་དྲིན་ཆེན་རྗེ། །སྙིང་ནས་འདུད་དོ་བྱང་ཆུབ་བར་དུ་སྐྱོངས། །ཁམས་གསུམ་ཆོས་ཀྱི་རྒྱལ་པོ་ཀུན་དགའི་མཚན། །དེ་སྲས་མཁྱེན་བརྩེའི་བདག་ཉིད་བསོད་ནམས་དབང༌།
།དཀྱིལ་འཁོར་རྒྱ་མཚོའི་དབང་ཕྱུག་སྔགས་འཆང་རྗེ། །ཀུན་དགའ་བཀྲ་ཤིས་འབྲལ་མེད་གཙུག་ན་བཞུགས། །འཇམ་མགོན་ཐུན་མཚམས་གོས་འཆང་བྱམས་པའི་མཚན། །

ལྔ་རིག་མཁས་པའི་གཙུག་རྒྱན་ངག་དབང་བསྟན། །མཁས་དང་གྲུབ་པའི་དབང་ཕྱུག་བསྟན་འཛིན་དབང༌། །ཡོངས་འཛིན་བཀའ་དྲིན་ཅན་རྣམས་དང་བས་བསྔགས། །རྒྱ་ཆེན་མདོ་རྒྱུད་ཚངས་པའི་རལ་ཀླུང་ལས། །ལེགས་འོངས་ཟབ་རྒྱས་དམ་ཆོས་ཛ་ཧུའི་རྒྱུན།
།འཛམ་གླིང་རྒྱ་མཚོའི་གོས་ཅན་ཁྱོན་འབེབས་པའི། །འཕགས་བོད་མཁས་གྲུབ་ཚོགས་རྣམས་ཕྱག་གི་གནས། །མཚན་ཙམ་དྲན་པས་དུས་མིན་འཆི་བ་ལས། །རྒྱལ་མཛད་ཚེ་མཐའ་ཡས་པའི་མགོན་པོ་གང༌།
།འབྲལ་མེད་བདེ་ཆེན་འཁོར་ལོའི་ཅོད་པན་དུ། །བཞུགས་ལ་མི་ཤིགས་ཚེ་ཡི་དངོས་གྲུབ་སྩོལ། །རྒྱལ་བའི་ཡེ་ཤེས་གཅིག་བསྡུས་ཁྲོ་ཆགས་སྐུ། །གར་དགུའི་ཉམས་ལྡན་དགྱེས་མཛད་རྡོ་རྗེ་དང༌།
།མཁའ་སྤྱོད་ཞིང་གི་རྡོ་རྗེ་བཙུན་མོ་སོགས། །ཡི་དམ་ལྷ་ཡི་ཚོགས་ལ་སྙིང་ནས་འདུད། །ཚོགས་གཉིས་རྟ་ལྗང་དབང་པོས་ཉེར་དྲངས་པའི། །མཚན་དཔེའི་དཀྱིལ་འཁོར་རྒྱས་པའི་ཉིན་བྱེད་དབང༌། །འགྲོ་འདྀ་ཡིད་མཁར་ཤར་ཚེ་མི་མཐུན་སྨག
།ཕ་མཐར་མཛད་པའི་ཟས་གཙང་སྲས་དེས་སྐྱོངས། །ཡིད་འོངས་པདྨ་རཱ་གའི་ལྷུན་པོའི་སྤོར། །ཉི་གཞོན་འོད་ཀྱིས་ལན་བརྒྱར་བྱུགས་འདྲའི་སྐུ། །དྲན་པས་ཁམས་གསུམ་དབང་སྡུད་ལྷ་གསུམ་གྱིས།
།སྲིད་ཞིའི་དཔལ་འབྱོར་དབྱར་མཚོར་འགྲན་པར་མཛོད། །བགྲང་ཡས་བསྟན་སྲུང་དེད་དཔོན་གུར་གྱི་མགོན། །བསྟན་དགྲ་ཚར་གཅོད་སྟོབས་འཕྲོག་གདོང་བཞི་པ། །སྲིད་གསུམ་བདག་མོ་རྡོ་རྗེ་རབ་བརྟན་སོགས།
།བསྟན་སྲུང་རྒྱ་མཚོའི་ཚོགས་ཀྱིས་དགེ་ལེགས་སྩོལ། །རབ་དཀར་ཀེ་ལ་ཤ་ཡི་མདངས་

འཕྲོག་པའི། །འཇིགས་མེད་གླང་པོའི་དགྲ་ཡི་སྟེང་བཞུགས་ནས། །དངོས་གྲུབ་མཆོག་སྩོལ་ངལ་བསོས་རྒྱལ་པོ་དང༌། །རྨུགས་འཛིན་དབང་པོས་འདོད་དགུའི་ཆར་ཆེན་ཕོབ། །ཅེས་མཆོད་པར་བརྗོད་པས་སྔོན་བསུས་ཏེ།
དེའང་དམ་པ་གོང་མ་རྣམས། བསམ་བཞིན་དུ་བསྟན་པ་དང་འགྲོ་བའི་དོན་དུ་སྐུ་སྐྱེ་བ་བཞེས་ཏེ་མཛད་པའི་ཕྲིན་ལས་ཇི་སྙེད་ཀྱིས་འགྲོ་བ་རྣམས་སྨིན་གྲོལ་ལ་བཀོད་པའི་ཚུལ་གྱི་རྣམ་པར་ཐར་པ་འགོད་པ་ནི་དགོས་པ་ཆེན་པོ་དང་ལྡན་ཞིང༌།
གཞན་མ་ཚེ་གང་གི་བྱ་ལས་གང་བྱས་རྣམས་ཡི་གེར་བྲི་བར་འོས་པ་ཞིག་ཡིན་ན་འཇིག་རྟེན་པ་རྣམས་གཞན་ལས་རྣམ་གྲངས་མང་ཞིང་བྱས་པ་རྒྱ་ཆེ་བ་འོང་འདུག་ཅིང༌། རང་ཉིད་ཀྱང་དམ་པ་གོང་མའི་གདན་སར་མིའི་ལད་མོ་སྤྲེའུས་བྱེད་པ་ལྟར་ལས་རྟོགས་བརྗོད་སོགས་འབྲི་འོས་ག་ལ་ཡོད་གཤིས་འབྲི་འདུན་གཏན་ནས་མེད་ནའང༌།
།དཔོན་རིན་པོ་ཆེ་ངག་དབང་མཁྱེན་བརྩེ་རབ་བརྟན་དང༌།
ཉན་པོ་ནས་མཁས་ཤིང་གྲུབ་པ་ཆོས་རྗེ་རིན་པོ་ཆེ། རྨོར་ཞབས་དྲུང༌། མཛོད་པ་ལྷུན་གྲུབ། གསང་སྦུགས་ནས་ཚོང་དཔོན། གཞན་ཡང་བླ་མ་གྲྭ་རིགས་སོགས་ཉེ་བར་གནས་པ་ཚང་མས་འབྲི་དགོས་ཚུལ་གསུང་བར་དགོས་པ་ཆུང་ཚུལ་ལས་ཁས་ལེན་མ་ཞུས་ཀྱང༌།
རྗེས་སུ་ས་སྐྱ་ནས་གོང་མ་ཆོས་ཀྱི་རྒྱལ་པོས་རྟོགས་བརྗོད་འབྲི་དགོས་ཚུལ་གནང་བར་བཀའ་ནན་གྱེན་ཟློག་མ་ནུས་པ་བཅས་ཟུར་ཙམ་འབྲི་བའི་ལུགས་སུ་བྱས་པ་ནི། དེའང་འགྲོ་བ་ཐམས་ཅད་ཀྱི་སྐྱབས་དང་མགོན་གཅིག་རྫོགས་པའི་སངས་རྒྱས་རྣམས་ཀྱི་ཚོགས་གཉིས་ཡོངས་སུ་རྫོགས་ནས་བདུད་བཏུལ་བ་དང༌།
མངོན་པར་བྱང་ཆུབ་ནས་ཆོས་

ཀྱི་འཁོར་ལོ་བསྐོར་ཏེ་འགྲོ་བ་རྣམས་སངས་རྒྱས་ཀྱི་ས་ལ་འགོད་པའི་གནས་འཕགས་ཡུལ་རྡོ་རྗེ་གདན་ནས་དཔག་ཚད་བརྒྱ་བགྲོད་པ་ན་བྱང་ཆུབ་སེམས་དཔའ་ལག་ན་པདྨའི་ཞིང༌། བྱང་ཕྱོགས་ཁ་བ་ཅན་གྱི་སའི་ལྟེ་བ་ཕོ་བྲང་ཆེན་པོའི་རི་བོ་གྲུ་འཛིན་དང༌།
།ར་ས་འཕྲུལ་སྣང་གི་གཙུག་ལག་ཁང་དང་ཟུང་དུ་འབྲེལ་བ་དང་ཉེ་བའི་ཆ། སྔོན་རྒྱལ་བློན་བྱང་ཆུབ་སེམས་དཔའ་རྣམས་དང༌། སློབ་དཔོན་ཆེན་པོ་པདྨ་བཛྲ་དང༌།
དམ་པ་སངས་རྒྱས་སོགས་སྐྱེས་ཆེན་དམ་པ་རྣམས་ཀྱིས་བྱིན་གྱིས་བརླབས་ཤིང་སྒྲུབ་པའི་གནས་དང༌། ལོ་ཙཱ་བ་ཀ་ཅོག་ཞང་གསུམ་སོགས་སྐྱེས་ཆེན་དུ་མའི་གཙུག་ལག་ཁང་དང༌། ཀུན་དགའ་ར་བ་དུ་མས་གང་བ་ཕན་བདེའི་འབྱུང་ཁུངས་སུ་གྱུར་པའི་འཕན་ཡུལ་གྱི་ཁྲགས་གསུམ་གྱི་གོང་མ་ཆོས་རྒྱལ་སྲོང་བཙན་སྒམ་པོ་དང༌།
རྒྱ་བལ་གྱི་བཙུན་མོ་བཞུགས་པའི་ས་རྒྱལ་པོ་ལུང་དང་བཙུན་མོ་ལུང་ཞེས་གྲགས་པ་དང༌། སྔོན་རྫོགས་པའི་སངས་རྒྱས་འོད་སྲུང་གི་འཁོར་དགྲ་བཅོམ་པ་ལྔ་བརྒྱ་འཇའ་ལུས་སུ་ཆོས་སྐུར་གྱུར་པའི་གནས་དེང་སང་ཀྱང་དུང་དང་གཎྜིའི་སྒྲ་ཐོས་པ་བཀའ་གདམས་ཀྱི་དགེ་བའི་བཤེས་གཉེན་རྣམས་ཀྱི་བཞུགས་གནས།
ཁྱད་པར་བདག་ཆེན་རྡོ་རྗེ་འཆང་དང༌། རྡོ་རིངས་པ་ཆེན་པོ། ཚར་ཆེན་གསུམ་གྱི་སྒྲུབ་གནས། རྡོ་རྗེ་འཇིགས་བྱེད་དང༌། རྣལ་འབྱོར་མས་བྱིན་གྱིས་བརླབས་ཤིང་ཆོས་སྲུང་རྣམས་སྦྲིན་བཞིན་དུ་འདུ་བའི་གནས་བྱ་བཟང་ལྷུན་གྲུབ་བདེ་ཆེན་དང་མི་རིང་ཞིང༌།
ཞང་སྣ་ནམ་གྱི་གཙུག་ལག་ཁང་བཞེངས་སྐབས། གནས་དེར་འགྲོ་བ་ལ་ཕན་བདེ་འབྱུང་བའི་སྨོན་ལམ་མཛད་དེ་བྲག་ལ་ཕྱག་བརྡབས་པས། བྲག་

གས་ནས་གསེར་གྱི་བྱམས་པ་ཁྲུ་གང་པ་ཞིག་བྱོན་པ་ཐུགས་ཀར་ཏིང་ངེ་འཛིན་སེམས་དཔར་བཞུགས་སུ་གསོལ་བའི་བྱམས་ཆེན་དང་ཉེ་སྲས་འཁོར་བཅས་བཞུགས་པའི་ཁྲགས་གོང་མའི་གནས་ཀྱི་གཙོ་བོ་ལུག་ལྷས་གསེར་གྱི་ལྷ་ཁང་དང་ཉེ་བ་ན།
རྒྱལ་བ་འབྲོམ་གྱི་ཞབས་ཀྱིས་བཅགས་ཤིང་དགེ་བའི་བཤེས་གཉེན་རི་མཁར་བའི་གནས་བསམ་འགྲུབ་རི་མཁར་དུ་རིགས་རུས་དགེ་བ་ཞྭ་ལུ་དཔོན་ཆེན་གྱི་བརྒྱུད་པ་ཡིན་ཚུལ་སོགས་རྒྱུ་མཚན་ཅུང་ཟད་བརྗོད་པར་ནི་འདི་སྐད་དུ།།
༈ ཉེར་ལེན་མངལ་སྐྱེས་སྲིད་པའི་སྒོར་ཞུགས་ཕྱིན། །རང་རང་རིགས་ཀྱི་བརྗོད་ཚུལ་ཅུང་ཟད་ཙམ། །མཆོག་དམན་ལུས་ཅན་སྐྱེ་བོར་ཡོད་མོད་ཕྱིར། །སྔ་རབས་རིགས་ཀྱི་གླིང་སློང་མཚར་དུ་ཅི།
།འོན་ཀྱང་གདོང་དུམ་ཕལ་ལ་དྲི་བསུང་གིས། །བྱུགས་ཏེ་བཞི་མདོའི་ཚོང་འདུས་སྐྱེ་བོའི་མིར། །བསྔགས་བརྗོད་ཙནྡན་གྱིས་བསྐུལ་ཟོལ་ཟོག་གི །ཆེ་ཁྱད་རིན་ཐང་ལེན་འདོད་མ་ལགས་པར།
།འོད་གསལ་འཆི་མེད་ལྷ་ཡི་ལྡིང་ཁང་ལས། །འོངས་པའི་མེས་ཕོ་གནམ་ལྷ་སྤྱི་རིངས་ནས། །བདག་གི་ཡབ་རྗེ་སྦས་པའི་རྣལ་འབྱོར་བར། །མ་ཉམས་རིགས་ཀྱི་ཆེ་བ་དྲང་པོའི་གཏམ། །དམ་པའི་ཕྱག་སྲོལ་ལ་འདྲེན་འདི་སྐད་དོ།
།འོད་གསལ་ལྷ་དབང་གོམ་རྩེ་རྒྱལ་པོ་ཡི། །ཀླུ་བཟའ་ཁབ་བསྟེན་ཉི་ཟེར་འཕྲུལ་རྒྱལ་བྱུང༌། །དེ་སྲས་བདུན་བྱུང་ཐུ་བོས་གནས་སྐས་ལས། །བབས་ཏེ་སྟག་གཟིག་རྒྱལ་པོ་མཆེ་ཕྲེང་གྲགས།
།སྲས་གསུམ་བྱུང་བའི་དང་པོ་བར་ལོ་ཡི། །ཧོར་ཡུལ་ལ་གཤེགས་ཧོར་གྱི་རྒྱལ་པོར་གྱུར། །བར་པ་ནན་ལོས་རྒྱ་ནག་རྒྱལ་སྲིད་བཟུང༌། །མེ་ལོང་གདོང་ཞེས་འཛམ་གླིང་སུམ་གཉིས་བསྐྱངས། །གསུམ་པ་

ད་རྒན་ཞང་ཞུང་རྒྱལ་པོར་གྱུར། །འགྲོ་རྣམས་བདེར་བཀོད་བོད་ཡུལ་ཡར་ཀླུང་བྱོན། །འཇིག་རྟེན་དབང་ཕྱུག་སྲོང་བཙན་ནང་བློན་མཛད། །དེ་ནས་ལོ་ཙཱ་ཛྙཱ་ན་སིདྡྷི་ཡིས། །འཇམ་དབྱངས་ཆོས་རྒྱལ་ཁྲི་སྲོང་བཀའ་བཞིན་དུ།
།བསྟན་དང་འགྲོ་བའི་དཔུང་གཉེན་མཁན་སློབ་གཉིས། །སྤྱན་དྲངས་ལྷ་སྲིན་ཀུན་བཏུལ་ཟབ་ཡངས་ཀྱི། །ས་བཏུལ་གཙུག་ལག་ཁང་བཞེངས་རབ་གནས་མཛད། །རྒྱལ་པོ་དགྱེས་ཏེ་གསེར་གྱི་ཡི་གེ་ཐོབ།
།དམ་ཆོས་སྒྱུར་བའི་ལོ་ཙཱ་བ་ཡང་མཛད། །མཆེད་ཟླ་ཁྱི་འབྲུག་གིས་ཀྱང་ཁྲི་སྲོང་དང༌། །རྒྱལ་པོ་སད་ན་ལེགས་ཀྱི་ནང་བློན་མཛད། །སྒྲ་དང་ཚད་མའི་བསྟན་བཅོས་དུ་མ་བསྒྱུར། །ཛྙཱ་ནའི་སྲས་ལ་ཏག་ར་ཏག་ནུ་དང༌།
།བཟང་ཏོ་རེ་ནུ་གཉིས་བྱུང་དང་པོ་ཡི། །ནང་བློན་མཛད་ཅིང་ཕྱི་མ་ཁ་བློན་གྱུར། །གཅུང་སྲས་ལྷ་སྦྱིན་ཁྲི་རལ་ནང་བློན་མཛད། །རྒྱལ་པོ་དགྱེས་ཏེ་ཧ་ཧོ་གངས་བཟང་ནས། །ཕྱུག་པོ་ཡུར་བ་གདོང་ཡན་ཉང་ལུང་གནང༌།
།ལྷ་ཁང་བརྒྱ་རྩ་བཞེངས་ཏེ་བཀའ་ཆེན་བཞིའི། །ཆེ་བའི་ལས་ཀ་བརྩམས་ཏེ་ཉང་སྟོད་ཕྱོགས། །རང་གི་ཕོ་བྲང་བརྩིགས་ནས་བདེ་སྐྱིད་སྩལ། །དེ་ཡི་རིགས་ལས་ཞང་བློན་སོགས་དྲུག་གིས།
།གཙུག་ལག་ཁང་བཞེངས་ཁ་བློན་མདོ་བློན་མཛད། །ཞང་བློན་སྲས་ནི་དཔལ་ལོ་དེ་ཡི་སྲས། །ཁྲི་བཟང་དེ་རིགས་སྲག་ཤེར་བསྟན་ཁྲི་དང༌། །དེ་རིགས་ཁྲོམ་ཤེར་ལྡོང་ཁྲི་བྱ་བ་བྱུང༌། །དེའི་སྲས་སྟག་གི་རྒྱལ་མཚན་འཆང་ཁྲི་གཉིས།
།དང་པོར་གཡུ་ཐོག་སྒྲ་སོགས་སྲས་བཞི་བྱུང༌། །གཉིས་པར་གཡུ་འབུམ་ལ་སོགས་གསུམ་བྱུང་བའི། །ཆེ་སྲས་ལྕེ་བཙུན་ཤེས་རབ་འབྱུང་གནས་ཏེ། །སྐྱེས་མཆོག་འདི་ཡིས་ལོ་སྟོན་ཆེན་པོ་ཡི།
།ཉེ་གནས་མཛད་

ཅིང་རྒྱན་གོང་གཙུག་ལག་ཁང༌། །བཞེངས་ཏེ་སངས་རྒྱས་བསྟན་པའི་མེ་རོ་གསོས། །རང་ཉིད་ཀྱིས་ཀྱང་གཙུག་ལག་ཁང་ཆེན་དང༌། །ཆོས་གྲྭ་བཞེངས་པར་དགོངས་ཏེ་ལོ་སྟོན་ལ། །མདའ་སྦུགས་གསེར་གྱིས་བཀང་སྟེ་ལུང་བསྟན་ཞུས།
།བབས་པའི་གནས་དེར་ཞྭ་ལུའི་ཆོས་གྲྭ་བཏབ། །རྡོ་རྗེ་གདན་ནས་སློབ་དཔོན་ཨ་བྷ་ཡར། །བསྙེན་པར་རྫོགས་ཏེ་འཕགས་མཆོག་སྤྱན་རས་གཟིགས། །སྤྱན་དྲངས་གནྡྷོ་ལ་ཡི་གཙོ་བོར་བཞུགས། །སངས་རྒྱས་གཉིས་པ་ཇོ་བོ་ཆེན་པོ་ཡི།
།རབ་གནས་མཛད་པས་རྟེན་ལ་ཕྱག་ནས་ཆགས། །ཇོ་བོའི་ལུང་བཞིན་ཆུ་བོ་སིདྡྷ་ནས། །འཇིག་རྟེན་དབང་ཕྱུག་རང་བྱོན་སྤྱན་དྲངས་ཏེ། །རྒྱལ་བའི་བསྟན་པ་ཉི་འོད་བཞིན་དུ་གསལ།
།ཤིན་ཏུ་ཆེ་བའི་ལས་ཀ་བཞི་དང་ལྡན། །གཡུ་སྒྲའི་སྲས་ལ་ལྕེ་འབུམ་དེ་ཡི་སྲས། །འབུམ་ཡེའི་སྲས་ལ་འབུམ་དར་བྱ་བ་བྱུང༌། །མངའ་རིས་ཁྲི་སྐོར་ཙམ་ཞིག་དབང་དུ་བསྡུས། །དེ་ལས་འབུམ་རྟེན་དེ་སྲས་སང་ཡེ་བྱུང༌།
།འདི་ལ་ཆོས་ཀྱི་རྒྱལ་པོ་འཕགས་པ་ཡི། །ཞྭ་ལུ་ཁྲི་དཔོན་ཞེས་པའི་གསེར་ཡིག་གནང༌། །ཁྲི་དཔོན་ཀུན་ལས་ཆེ་བར་མངའ་དབང་བསྐུར། །དེ་སྲས་རྔ་སྒྲ་ལ་སོགས་ལྕམ་སྲིང་དྲུག །བྱུང་བའི་མ་གཅིག་ལྷ་ལྕམ་མཁའ་འགྲོ་འབུམ།
།ས་སྐྱར་འགྲོ་མགོན་ཕྱག་ནའི་ཁབ་ཏུ་བཞེས། །སྲས་མཆོག་དྷརྨ་ཕཱ་ལ་རཀྵི་ཏ། །འཁྲུངས་ནས་སྐུ་ཞང་ཞེས་གྲགས་བཀུར་སྟིར་མཛད། །གོང་མའི་ལུང་ལས་དཔལ་ལྡན་ས་སྐྱ་པའི།
།སྐུ་ཞང་ཡིན་ཕྱིན་ངེད་ཀྱི་ཞང་པོ་ཡང༌། །ཡིན་དུ་ཆུག་ཅེས་མངའ་འབངས་འཁོར་གཡོག་སོགས། །ཤེས་སུ་བཅུག་པའི་འཇའ་ས་གསེར་ཡིག་གནང༌། །དེ་སྲས་སྐུ་

ཞང་རྡོ་རྗེ་དབང་ཕྱུག་དང༌། །མ་གཅིག་གཞོན་ནུ་འབུམ་འཁྲུངས་སྐུ་ཞང་ལ། །སྔར་བཞིན་གོང་མས་འཇའ་ས་གསེར་ཡིག་གནང༌། །གཞོན་ནུ་འབུམ་ཉིད་དཔལ་ལྡན་ས་སྐྱ་རུ། །བདག་ཉིད་བཟང་པོ་དཔལ་གྱི་ཁབ་ཏུ་བཞེས།
།སྲས་ནི་གུ་ཤྲཱི་ཀུན་དགའ་ཉི་མ་དང༌། །འཇམ་དབྱངས་དོན་རྒྱལ་ཆོས་རྗེ་བླ་མ་གསུམ། །བསྟན་པའི་མངའ་བདག་ཆོས་ཀྱི་བདག་པོར་གྱུར། །སྐུ་ཞང་རྔ་སྒྲའི་སྲས་པོ་གྲགས་རྒྱལ་གྱིས། །སྲིད་བསྐྱངས་རྒྱ་ཡུལ་བྱོན་ནས་གོང་མའི་ལུང༌།
།ཐོབ་ཅིང་བོད་ཡུལ་ཆོལ་ཀ་གསུམ་དབང་བསྒྱུར། །སྟག་མགོ་ནོར་བུ་གཉིས་པ་འཛིན་པ་ཡི། །ཧུ་ཤི་དུ་ཡན་ཤ་ཡི་ལས་ཀ་དང༌། །གསེར་བྲེ་བརྒྱ་དང་དངུལ་བྲེ་ལྔ་བརྒྱ་སོགས།
།གནང་སྐྱེས་གྱ་ནོམ་སྩལ་ཏེ་བཀའ་བཞིན་དུ། །བོད་བྱོན་ཞྭ་ལུའི་གཙུག་ལག་ཁང་ཆེན་ལ། །གསེར་བསྐྱེད་རྒྱ་ཕིབས་གསེར་གྱི་གཉྫི་ར། །དུས་གསུམ་སངས་རྒྱས་སྐུ་དང་བཀའ་འགྱུར་སོགས། །གསེར་ལས་གྲུབ་པའི་རྟེན་གསུམ་ཁྱད་འཕགས་བཞེངས།
།ཐམས་ཅད་མཁྱེན་པ་བུ་སྟོན་རིན་པོ་ཆེ། །མཁན་པོར་མངའ་གསོལ་དགེ་འདུན་དར་རྒྱས་སྤེལ། །སངས་རྒྱས་བསྟན་པ་ཉིན་མོར་གསལ་བར་མཛད། །དེ་སྲས་ཧོར་གྱི་ཡུལ་དུ་སྐུ་འཁྲུངས་པ།
།སྐུ་ཞང་ཀུན་དགའ་དོན་གྲུབ་ཅེས་གྲགས་པས། །གཙུག་ལག་ལོགས་བྲིས་གཞལ་ཡས་ཁང་རྣམས་བཀོད། །བསྟན་འགྱུར་བཞེངས་དང་ཆོས་སྡེ་དར་རྒྱས་དང༌། །བུ་སྟོན་ཆེན་པོའི་ཞབས་འདེགས་བསྟན་པ་སྤེལ།
།དེ་དང་ཡབ་གཅིག་སྐུ་མཆེད་སྐུ་ཞང་ནི། །ཡེ་ཤེས་ཀུན་དགར་གོང་མ་རྒྱལ་པོ་ཡིས། །ཡབ་མེས་ཇི་བཞིན་འཇའ་ས་གསེར་ཡིག་དང༌། །ཐོང་ཀྱི་དུ་ཝན་ཤ་ཡི་ལུང་ཡང་གནང༌། །དེ་དང་ཡབ་གཅིག་ལྕམ་སྲིང་ཁྱེ་འདྲེན་དཔལ།
།

ས་སྐྱར་ཁབ་བཞེས་བླ་ཆེན་ཀུན་རྒྱལ་འཁྲུངས། །དྷརྨ་པཱ་ལ་ནས་བཟུང་འདི་ཡན་དུ། །གདུང་བརྒྱུད་དྲུག་རིང་སྐུ་ཡི་ཞང་པོར་གྱུར། །དེ་ནས་སྐུ་ཞང་ཡེ་ཤེས་ཀུན་དགའི་སྲས། །སྐུ་ཞང་ལེགས་པ་དོན་གྲུབ་པ་ལ་ཡང༌།
།གོང་ནས་ཐོང་ཇི་དུ་ཝན་ཤའི་ལས་ཀ །ཁྲི་སྐོར་ཤེས་སའི་འཇའ་ས་སྔར་བཞིན་གནང༌། །ལེགས་པ་དོན་གྲུབ་སྲས་ཀྱི་ཕྱི་ཚར་ནི། །དོན་རྒྱལ་བ་སོགས་གསུམ་ནས་བརྒྱུད་པ་ལ། །སྨད་ཞང་ཞེས་གྲགས་ཆེ་བ་དོན་རྒྱལ་བའི།
།སྲས་གསུམ་ཆེ་བ་སངས་རྒྱས་པ་སོགས་གསུམ། །དེ་ལ་རིན་ཆེན་བཟང་པོ་ལ་སོགས་ལྔ། །རིན་བཟང་སྲས་པོ་གཉེར་ཆེན་པ་རྣམས་ནི། །སྐུ་ཞང་རྔ་སྒྲ་ཕྱོགས་ལས་མཆེད་པའོ། །དེ་ཡང་སྐུ་ཞང་རྡོ་རྗེ་དབང་ཕྱུག་སྲས།
།ནམ་མཁའ་མཆོག་གྲུབ་རབ་ཏུ་མ་བྱུང་གོང༌། །སྐུ་ཞང་བློ་གསལ་བ་དང་རྒྱལ་བ་གཉིས། །འཁྲུངས་པའི་སྲས་ལ་སྐུ་ཞང་དཔལ་འབྱོར་བ། །དེ་སྲས་རྡོ་རྗེ་འཆང་དབང་མཁྱེན་རབ་རྗེ། །ཕུན་ཚོགས་པ་དང་རྒྱལ་བ་རྣམ་སྲས་པ།
།ལེགས་པ་པ་དང་བཀྲ་ཤིས་པ་རྣམས་འཁྲུངས། །རྡོ་རྗེ་འཆང་དབང་མཁྱེན་རབ་ཆོས་རྗེ་ནི། །རྒྱལ་བའི་ཡབ་གཅིག་འཇམ་དཔལ་དབྱངས་ཉིད་ལས། །ཤཱ་རིའི་བུ་དང་རིགས་ལྡན་ཆོས་རྒྱལ་དང༌།
།རྒྱ་བོད་མཁས་གྲུབ་དུ་མའི་སྐུར་བསྟན་ཅིང༌། །སྐུ་ཚེ་འདིར་ཡང་ཆུང་ངུའི་དུས་ཉིད་ནས། །གཤེད་དམར་ལ་སོགས་ཡི་དམ་དུ་མ་གཟིགས། །རྣམ་ཐོས་སྲས་སོགས་ཆོས་སྲུང་བྲན་དུ་འཁོར། །དགའ་ལྡན་གནས་ནས་རྒྱལ་བ་བྱམས་མགོན་དང༌།
།རྒྱལ་བ་རབ་གསལ་ཟུང་གིས་ལུང་བསྟན་བཞིན། །ལྗོངས་འདིར་ཤིང་རྟའི་སྲོལ་འབྱེད་བཅུ་གསུམ་སོགས། །དམ་པའི་ཆོས་ཀྱིས་འགྲོ་རྣམས་སྨིན་པར་མཛད། །ཁྱད་པར་ཐམས་

ཅད་མཁྱེན་པ་རོང་སྟོན་རྗེའི། །ཆོས་གྲར་ཕ་རོལ་བྱད་ཀས་ཉན་པའི་ཚེ། །རྡོ་རྗེ་འཆང་དངོས་བློ་གྲོས་རྒྱལ་མཚན་གྱིས། །བསྟན་པ་ཉམས་གསོས་འཛིན་སྐྱོང་སྤེལ་བ་ལ། །དམ་པ་ཁྱེད་ལས་ལྷག་པ་གཞན་ན་སུ། །མེད་ཅེས་གདན་སར་མངའ་གསོལ་ཆོས་འཁོར་བསྐོར།
།མི་མཐུན་གཡུལ་ལས་རྒྱལ་ཕྱིར་བསྟན་སྲུང་གི །སྐུ་བརྙན་ཚོགས་བཞེངས་བདག་ཆེན་རྡོ་རྗེ་འཆང༌། །མཁྱེན་རབ་ཆོས་རྗེ་རྡོ་རིངས་ཀུན་སྤངས་རྗེ། །ཚར་པ་རྗེ་སོགས་བསྟན་འཛིན་ཚོགས་རྣམས་ཀྱིས།
།རབ་ཏུ་གནས་ཤིང་དམ་གཞག་མཛད་པའི་ཚེ། །དམ་ཅན་རྒྱ་མཚོ་སྤྲིན་བཞིན་དངོས་སུ་ཐིམ། །སྐུ་ལས་གདུག་པའི་ཁྲག་རྒྱུན་བབས་པ་དང༌། །རྐང་གླིང་འབུད་སོགས་རྣམ་འགྱུར་སྣ་ཚོགས་སྟོན།
།རྡོ་རྗེའི་བྲག་རྫོང་ལྟ་བུར་དངོས་སུ་བཞུགས། །བདག་ཆེན་རྡོ་རྗེ་འཆང་གིས་འོད་གསལ་དུ། །སྟོབས་འཕྲོག་དབང་པོས་གཙོར་བྱས་ཆོས་སྲུང་རྣམས། །རིངས་པ་སྤྲིན་བཞིན་འདུ་བར་གཟིགས་པའི་གནས།
།དཔལ་ལྡན་རྩེར་ཡང་སྒྲུབ་གནས་མགོན་ཁང་བཞེངས། །རྒྱ་གར་ལྷོ་ཕྱོགས་རི་སུལ་རྣལ་འབྱོར་མས། །གཉེན་ལོར་བྲམ་ཟེ་མངག་གཏད་གནང་བའི་སྐབས། །དཔལ་མགོན་བྲམ་ཟེའི་གཟུགས་སུ་མངོན་སུམ་དུ།
།གཉེན་གྱི་བྲན་དུ་བཀའ་བསྒོས་གཡོག་ཏུ་བཏང༌། །བླ་རྡོ་གནང་བ་ཞལ་བཞི་རང་བྱོན་དུ། །གྱུར་པའི་སྐུ་རྟེན་ཁྱད་འཕགས་ངོ་མཚར་ཅན། །འཇམ་མགོན་རིམ་བརྒྱུད་སྐུ་སྲུང་མཛད་པའི་རྟེན། །ཕྱོགས་འདིའི་བསྟན་པ་བསྲུང་ཕྱིར་བཞུགས་སུ་གསོལ།
།ཇི་ལྟར་གསོལ་བཞིན་རྒྱུན་གྱི་དབང་པོ་ཡི། །ཕ་རོལ་བྱད་ཀ་གནམ་ལྕགས་ཐོག་གིས་བསྒྲལ། །ད་ལྟའི་བར་དུ་ལུགས་གཉིས་ཆེར་འཕེལ་ཏེ། །ཆོས་སྒྲ་དབྱར་གྱི་རྔ་ལྟར་སྒྲོག་པ་འདི།
།དམ་པ་ཡབ་

སྲས་སྐུ་དྲིན་ཁོ་ནར་སེམས། །གུར་མགོན་ཆོས་སྲུང་སྤྲིན་བཞིན་འདུ་བའི་ས། །བསམ་གཏན་རང་བཞིན་འཕེལ་བ་ཡ་མཚན་གནས། །བཀའ་གདམས་རི་བའི་སྒོམ་ཁང་རི་ཁྲོད་དུ། །དཀོན་མཆོག་བཟང་པོས་སྤྱན་དྲངས་ཞབས་ཀྱིས་བཅགས།
།སྲུང་མར་ཕྲིན་བཅོལ་རབ་གནས་མེ་ཏོག་གཏོར། །སྐུ་ཡི་སྣག་དཔོན་འཇམ་དབྱངས་ཆོས་ཀྱི་རྗེ། །རྒྱལ་ཚབ་མཛད་དེ་ངེས་གསང་ཆོས་འཁོར་བསྐོར། །རྒྱ་ནག་གོང་མ་ཏ་མིང་ཆོས་རྒྱལ་གྱིས། །སྙན་པ་གསན་ནས་གདན་འདྲེན་བྱུང་བའི་ཚེ།
།མཁྱེན་རབ་ཆོས་རྗེའི་ལུང་བསྟན་ཐུགས་བཞག་ནས། །ཆོས་ཀྱི་འོད་ཟེར་གཞན་ཕན་ཆེར་དགོངས་ནས། །ཚབ་ཏུ་བཏང་བས་རྒྱལ་པོས་ཏི་ཤྲཱིར་བཀུར། །གསེར་ཁང་ནུབ་ཀྱི་ཁྲིར་བཞུགས་ཆོས་འཁོར་བསྐོར།
།ཁྱད་དུ་འཕགས་པའི་རྟེན་གསུམ་དུ་མ་དང༌། །ལས་ཞྭ་འཛམ་གླིང་རྒྱན་དང་ལས་གོས་ལ། །པདྨ་སྟོང་ལྡན་ཁྱད་དུ་འཕགས་པའི་བེར། །གསེར་སྲང་ལྔ་བརྒྱ་ལས་གྲུབ་དམ་ཁ་དང༌། །ཚེ་སྲིད་ལ་སོགས་མིང་འཛིན་བཅོ་ལྔ་བསྐོས།
།ས་དཀར་དང་མཚུངས་ལུང་དང་འཇའ་ས་གནང༌། །དཔག་པར་དཀའ་བའི་ལོངས་སྤྱོད་དང་བཅས་ཏེ། །འཇམ་དབྱངས་ཆོས་ཀྱི་རྒྱལ་པོའི་དྲུང་དུ་ཕུལ། །དེ་མཐུན་སྣེའུ་གདོང་ནས་གོང་མའི་ལུང༌།
།ཇི་བཞིན་བཀུར་ནས་ཆོས་གཞིས་སོགས་ཀྱང་སྩལ། །བླ་བྲང་བཅོ་བརྒྱད་ལྕང་ལོ་ཅན་དུ་གྲགས། །རྡོ་རྗེ་འཆང་དབང་བློ་གྲོས་རྒྱལ་མཚན་དཔལ། །མཁྱེན་རབ་རྗེ་དང་རྗེ་བཙུན་ཀུན་སྤངས་པ།
།ཚར་ཆེན་ལ་སོགས་མཁས་གྲུབ་དུ་མ་ཡིས། །བྱིན་བརླབས་དམ་ཅན་སྤྲིན་བཞིན་འདུ་བའི་གནས། །ཁའུ་བྲག་རྫོང་ཉིད་དང་དབྱེར་མེད་པའི། །དབེན་གནས་

སྒོམ་ཁང་དུ་ཡང་གུར་མགོན་དང༌། །ཡུམ་ཆེན་འདོད་ཁམས་དབང་ཕྱུག་ལས་མགོན་སོགས། །ལེགས་པར་བཞེངས་ཏེ་རྒྱལ་བའི་བསྟན་པ་དང༌། །དེ་འཛིན་རྣམས་ཀྱི་མགོན་སྐྱབས་སྲུངས་ཤིག་པའི། །དམ་བསྒྲགས་འོག་མིན་ཞིང་ནས་ཆོས་སྲུང་རྣམས།
།དངོས་སུ་སྤྱན་དྲངས་བསྟིམ་པར་མཛད་པ་ཡི། །ལས་བཞི་མཐའ་དག་བསྒྲུབ་པའི་ཕྲིན་ལས་བཅོལ། །སྐུ་ཞང་ལེགས་པ་མཆེད་ལ་སྲས་གཉིས་འཁྲུངས། །བསོད་ནམས་ལྷུན་གྲུབ་ཁྲིར་ཕེབ་ཆོས་འཁོར་བསྐོར།
།གཅུང་པོ་ལྷ་དབང་རྡོ་རྗེས་སྲིད་བསྐྱངས་ཤིང༌། །དེ་སྲས་དང་པོ་འདྲེན་མཆོག་ཆོས་ཀྱི་རྗེ། །མཆོག་ལེགས་རྡོ་རྗེས་མཁས་གྲུབ་དུ་མ་བསྟེན། །གདན་སར་ཕེབ་སྟེ་དམ་ཆོས་རྒྱ་ཆེན་སྩལ།
།སྐལ་ལྡན་འགྲོ་རྣམས་སྨིན་གྲོལ་ལམ་ལ་བཀོད། །གཉིས་པ་རིན་ཆེན་དཔལ་འབྱོར་གདུང་འཛིན་པའི། །སྲས་ཀྱི་ཐུ་བོ་བདག་གི་འདྲེན་པ་ནི། །མཐའ་ཡས་ཤེས་བྱའི་ཆོས་ཀུན་མཁྱེན་བརྩེའི་གཏེར། །རབ་འབྱམས་དཀྱིལ་འཁོར་ཀུན་གཙོ་ཧེ་རུ་ཀཿ
།ངུར་སྨྲིག་བསྟན་པའི་རྒྱལ་མཚན་འཛིན་མཁས་པ། །དཔལ་འབྱོར་བཟང་པོའི་གཟི་འོད་ཆེར་འབར་བ། །འཇམ་དཔལ་དབྱངས་དངོས་ཀུན་དགའི་མཚན་ཅན་གྱིས། །ཀུན་མཁྱེན་ཆེན་པོའི་མི་འཇིགས་སེང་གེའི་ཁྲིར།
།མངའ་གསོལ་ཟབ་དང་རྒྱ་ཆེའི་ཆོས་འཁོར་བསྐོར། །མཐའ་ཡས་འགྲོ་རྣམས་སངས་རྒྱས་སར་བཀོད་དེ། །མཆོག་གི་གོ་འཕང་བརྙེས་ནས་ཕན་བདེ་སྩོལ། །བྱང་ཆུབ་སེམས་རྒྱུད་ལྡན་པའི་རྟ་མགྲིན་དང༌།
།ལུགས་གཉིས་ལ་མཁས་སྒྱུ་རྩལ་གེ་སར་ལ། །འགྲན་པར་ནུས་པའི་དཔའ་བོ་ཚེ་དབང་དང༌། །རིག་སྔགས་འཆང་བ་འཇམ་དབྱངས་པ་དང་བཞི། །བར་པའི་སྲས་ལ་རྗེ་དཔོན་རིན་པོ་ཆེ། །དཀྱིལ་འཁོར་རྒྱ་

མཚོའི་དབང་ཕྱུག་ངུར་སྨྲིག་འཆང༌། །འདོད་རྒྱལ་རྣམ་སྤྲུལ་ངག་གི་དབང་པོ་མཆོག །གོང་མའི་རྒྱལ་ཚབ་བསྟན་པའི་རྒྱལ་མཚན་འཛིན། །ཕྲིན་ལས་ལྷུན་གྲུབ་སྐལ་ལྡན་རྗེས་འཛིན་བྱོན། །ཨ་ཧོ་ངོ་མཚར་རིགས་ཀྱི་ཆུ་གཏེར་ལས།
།སོན་པའི་མཁས་གྲུབ་ཡིད་བཞིན་ནོར་བུའི་ཕྲེང༌། །ཆོས་སྲིད་རྒྱལ་མཚན་གཙུག་ན་མཛེས་པ་འདི། །སྐྱེ་རྒུའི་ལེགས་བྱས་དཔལ་ལས་གཞན་དུ་ཅི། །མཐོ་མཐོའི་རིགས་ཀྱི་ལྷ་ལམ་ཡངས་པའི་ངོས།
།མཁས་མཁས་དམ་པའི་སྣང་བརྙན་ཚ་ཟེར་ཅན། །མང་མང་རིམ་པར་ཤར་བའི་ཕྲིན་ལས་ཀྱི། །བཟང་བཟང་མཛད་པའི་གཟི་བྱིན་བརྗོད་ལས་འདས། །ཆ་ཙམ་མཛད་པ་རང་རང་རྣམ་ཐར་དུ། །ཡོད་མོད་བདག་འདྲའི་བློ་གྲོས་ཆེས་རྟུལ་བས།
།མི་ཤེས་ངལ་དུབ་ཡི་གེའི་ཚོགས་ཆེས་པས། །ཟུར་ཙམ་བརྒྱུད་པའི་ངེས་ཁུངས་ཙམ་དུ་བཀོད། །རྣམ་དཔྱོད་རིགས་ཀྱི་ལྷུན་སྡུག་གངས་རི་ལས། །འོངས་པའི་མེས་པོའི་ཆུ་ཀླུང་དལ་བབས་རྒྱུན།
།མི་ཉམས་བདག་ཡིད་ལུས་རྟེན་འཛིན་མ་རུ། །འཁྱིལ་བའི་གཏམ་རྒྱུད་བློ་ལྡན་རྣ་བར་མཛེས། །ཞེས་རིགས་རུས་ཀྱི་རྒྱུ་མཚན་འགོད་རྒྱུན་འདུག་པ་ལྟར་ཚིགས་སུ་བཅད་དེ་ཉུང་བསྡུས་སུ་བཀོད་པའི་བརྒྱུད་པ་དེ་ལས་བྱུང་བའི་བདག་གི་ཡབ་རྗེ་སྦས་པའི་རྣལ་འབྱོར།
ཁུ་བོ་ཆོས་ཀྱི་སྤྱན་ལྡན་གྱི་མཆེད་ཟླ་ཐ་ཆུང་རིམ་གཉིས་ཟབ་མོའི་ཐུགས་དམ་གྱིས་དུས་འདའ་ཞིང༌། དབང་བསྐུར་བ་དང་འགྲོ་དོན་དུ་གཤེགས་པ་ན་ལྷ་རྣམས་ཀྱིས་དགའ་སྟོན་དུ་མེ་ཏོག་གི་ཆར་དང༌།
འཇའ་འོད་ཀྱི་གུར་སོགས་ལྟས་ངོ་མཚར་བ་དང༌། །ལྷ་འདྲེ་གདུག་པ་ཅན་རྣམས་ཀྱིས་གཙོས་པའི་རིགས་ལ་བདེན་བརྡར་གྱིས་

ཐུན་བརྡེག་ཅིང༌། དྲག་སྔགས་དང་རོལ་མོའི་སྒྲ་བསྒྲགས་པ་ཙམ་གྱིས་འབྱུང་པོ་གཞན་དུ་ཡུལ་འབུད་ནུས་པ། སྐུ་གསུང་ཐུགས་རྟེན་ལ་རབ་གནས་མཛད་པའི་ཚེ་ཕྱག་ནས་དངོས་སུ་ཆགས་པ་སོགས་ཡ་མཚན་གྱི་རྟགས་དུ་མ་དང་ལྡན་པའི་སྐུ་ཞང་འཇམ་དབྱངས་དབང་པོ་དང༌།
ཡུམ་ཁྲི་དཔོན་ཕོད་མདོ་བའི་བློན་པོའི་རིགས་དཔལ་སྟག་ལུང་པ་ཆེན་པོའི་ཕྱག་མཛོད་ཀྱི་བརྒྱུད་པ་དཔོན་ཆེན་ཕྲེང་སྟག་པའི་སྲས་མོ། །དཀོན་མཆོག་ལ་གུས་ཤིང་ཡིད་གཞུང་པ་གུ་རུ་སྒྲོལ་མ་གཉིས་ཀྱི་ཁྱེའུར་གྱུར་པ་ཞིག་ཡིན་འདུག་ཅིང༌།
དེའང་གང་ལས་འཕོས་ཀྱང་སྐྱེ་བ་ཞིག་ཡིན་པ་ལས་འོས་མ་འདས་ཀྱང༌། གསུང་རྒྱུན་སོགས་ལས། ཁུ་བོ་ཆོས་ཀྱི་སྤྱན་ལྡན་གྱི་དབུ་བླ།
ཚར་ཆེན་ཆོས་ཀྱི་རྒྱལ་པོ་ཡབ་སྲས་ཀྱི་དངོས་སློབ། །སྔགས་འཆང་སངས་རྒྱས་རིན་ཆེན་གཟིམས་ཁང་གོང་དུ་སྒྲུབ་པ་ལ་བཞུགས་པའི་དུས་ཤིག །ཡབ་རྗེ་འཇམ་དབྱངས་དབང་པོ་ཉིད་ཀྱི་བྱོན་པས་སྟན་ལས་བཞེངས་ཏེ་སྤྱན་ཧུར་གྱིས་གཟིགས་ནས།
མདང་རྨི་ལམ་དུ་བུད་མེད་སྨུག་མོ་ཞིག་བྱུང་ནས། ཁྱོད་དག་པ་མཁའ་སྤྱོད་དུ་འགྲོའམ། བཅོ་བརྒྱད་ཀྱི་དབོན་བརྒྱུད་བྱེད་དྲེ་བ་བྱུང་བས། དེ་རིང་ཁྱོད་འདིར་བྱོན་པ་འདི་རྟེན་འབྲེལ་ལེགས་བྱུང་གསུང་དགེས་དགེས་དུ་མ་མཛད་ཅིང་ཞི་བར་གཤེགས་ནས་རིང་པོར་མ་ལོན་པར་ཡུམ་ལ་ཁྱེའུ་ཡོད་པའི་རྟགས་མཚན་དུ་གྱུར།
ཁོག་ཏུ་ཡོད་པའི་ཚེ་ཞང་པོ་ལགས་ཀྱིས།
གོང་མ་ཆོས་ཀྱི་སྤྱན་ལྡན་ལ་བརྟག་པ་ཞུས་པར། ད་ལན་བརྟག་པ་ཡང་ཤིན་ཏུ་ལེགས་པོ་བྱུང༌། བསྟན་པ་ལ་ཕན་པ་ཞིག་འོང༌། བར་ཆད་མི་འབྱུང་བར་འདུག་ལུང་བསྟན་གནང་ཞིང༌། ཡུམ་ལ་བཀའ་དབང་སྲུང་འཁོར་སོགས་བརྩེ་བས་བསྐྱངས།

ཆུ་བྱ་ལོ་ཟླ་བ་དང་པོ་ཚེས་གཅིག་གི་ནམ་ལངས་པ། རེས་གཟའ་ལྷའི་བླ་མ་དང་རྒྱུ་སྐར་རྒྱལ་འཛོམ་པའི་འགྲུབ་སྦྱོར་བཟང་པོའི་ཐོག་ཨ་ཞེས་པའི་སྒྲ་དང་བཅས་ཏེ་ཁོ་བོ་བཙས་ཤིང༌། བཙས་མ་ཐག་གོང་མ་ཆོས་ཀྱི་སྤྱན་ལྡན་གྱིས་བྱིན་རླབས་བཀའ་བསྒོ་དང༌།
རིམ་གྱིས་ཚེ་དབང༌། ཕྱག་རྡོར། རྟ་མགྲིན་སོགས་ཀྱི་བཀའ་དབང་བྱིན་རླབས་མང་དུ་གནང་ཞིང་དགེ་བསྙེན་གྱི་སྡོམ་པ་སྩལ་ཏེ། མཁྱེན་རབ་ཆོས་ཀྱི་རྒྱལ་པོའི་མཚན་གྱི་ཐོག་མ་དེ་བཏགས་ནས་ལེགས་པར་འདུག་གསུངས་ནས་མིང་ངག་དབང་རྒྱལ་མཚན་དུ་འདོགས་པ་གནང་ཞིང་དགྱེས་དགྱེས་མཛད།
འདི་ལོ་ཆོས་གཞིས་དུད་བཞི་བཅུ་སྐོར་གྱི་སར་བུ་བཅུ་བཞི་སྐྱེས་པ་དང༌།
ལོ་ལེགས་པ། རྫིང་གི་ཆུ་ཆེ་བ་སོགས་བྱུང་འདུག་པས་ཚང་མས་སྐུ་བསོད་ཆེ་བ་ཞིག་འོང་འདྲ་གླེང་བ་བྱུང་འདུག་ཅིང༌། བྱིས་པའི་དུས་འཚེ་བ་ཉུང་ཞིང་སྐྱེད་ཆེ་བ། སོ་རྩེ་གསུམ་དུ་ཡོད་པ། ལྕེ་ལ་ཨས་མཚན་པ།
མཐོང་ན་ཀུན་གྱི་ཡིད་དགའ་བ་ཞིག་ཡོད་འདུག་ཅིང༌། ཆེར་ལོངས་པ་ན་སྟན་ཐོག་དུ་བསྡད་ནས་ཐུགས་དམ་བྱེད་ཁུལ་དང༌། རྔ་རོལ་ལ་དགའ་བ། ཆོས་དང་མཐུན་པའི་སྤྱོད་ལམ་ལ་འཇུག་པ་ཞིག་ཡོད་འདུག་གཤིས།
གྲོགས་རྣམས་ཀྱིས་འདི་དཔོན་སློབ་སངས་རྒྱས་རིན་ཆེན་གྱི་སྐུ་སྐྱེ་ཡིན་ངེས་སུ་འདུག་ཟེར། ཡབ་ཡུམ་གྱི་འཕྲལ་གྱི་ཀུན་སྤྱོད་དང༌། སྐུ་བསྟོད་ཀྱི་རིམ་པ། སྨོན་ལམ་རྣམ་གསུམ་སོགས་དང༌། ཀློག་སློབ་པ་མཛད།
ལོ་དྲུག་ལོན་པ་ན་ཡབ་རྗེ་སྦས་པའི་རྣལ་འབྱོར་སྐུ་ལྟེམ་ནས་བསྙུན་གཡོག་དང༌། བདུན་ལོན་པ་ན་ཡབ་གཞན་དོན་དུ་གཤེགས་པར་བསྔོ་བ་ཞུ་བ་སོགས་མཆོད་འབུལ་གྱི་ཚུལ་བྱས། ས་ཡོས་ལོའི་དགུན་གོང་མ་ཆོས་

ཀྱི་སྤྱན་ལྡན་ཁུ་དབོན་གྱིས་སློབ་གཉེར་དུ་དགོན་པར་འོང་དགོས་ཚུལ་གནང་བ་བཞིན། བྱམས་མགོན་གཉིས་པ་རོང་སྟོན་ཐམས་ཅད་མཁྱེན་པས་ཆོས་ཀྱི་འཁོར་ལོ་བསྐོར་བའི་གནས་ཤྲཱི་ནཱ་ལེནྡྲ་རྣམ་པར་རྒྱལ་བའི་ཆོས་གྲྭ་འོངས་པས།
ལ་ཆུང་ནས་དགོན་གནས་མཐོང་བ་ན་ཐུབ་པའི་དབང་པོའི་གཞལ་མེད་ཁང་མཐོང་བ་ལྟར་ས་དང་པོའི་དགའ་བ་ཐོབ། རིམ་གྱིས་བླ་བྲང་ལྕང་ལོ་ཅན་དུ་སླེབས་ནས་མཁྱེན་རབ་ཆོས་ཀྱི་རྒྱལ་པོའི་དུས་ཆེན་དང་འགྲིགས་པས་གོང་མ་ཆོས་ཀྱི་སྤྱན་ལྡན་ཁུ་དབོན་ཚོམས་ཆེན་དུ་བཞུགས་ཁྲིར་ཕེབ་ནས་ཚང་མར་བཞུགས་གྲལ་དང་སྟོན་མོ་གནང་བའི་གྲལ་གྱི་མགོར།
ངེད་རང་ལ་སྟན་མཐོ་བ་དང་སྟོན་མོ་ཟབ་རྒྱས་བཅས་རྟེན་འབྲེལ་དུ་སྩལ་ཞིང༌།
དེ་ནས་བཟུང་གཟིམས་ཆུང་སྟེང་ཤོད་དུ་ཉིན་མཚན་ཁོར་ཡུག་ཏུ་བཞག་ནས། ཕྱི་དྲོ་མང་མའི་ནང་དུ་གུང་སོང་ལ་རིབ་ཙམ་ལས་ཆོས་སྤྱོད་ཀྱི་རིམ་པ་དཀྱིལ་ཆོག་སྐོང་བ་སོགས་ཀྱི་དཔེ་ཆ་དང༌།
ཕྱག་བཞེས་ཀྱི་སྐོར་ལ་འཇུར་སྐག་ཆེ་བ་གནང་བས། ཉིན་རེར་དཔེ་ཆ་མདའ་ཚད་ལྔ་དྲུག་རེ་རྒྱུག་ཕུལ་ཞིང༌། ཕྱིས་ཤོག་བུ་བཅུ་ལྷག་རེ་ཟིན་པ་བྱུང་བས་ཤེས་རབ་ཆེ་བའི་གྲགས་པ་བྱུང༌།
ནུབ་མོ་གཉིད་དུ་མ་སོང་ཙམ་གྱི་སྐབས་ནམ་མཁའ་ན་དུར་ཁྲོད་བདག་པོ་ཡབ་ཡུམ་གྱིས་གར་མཛད་པ། སྔས་ཀྱི་གཡས་གཡོན་དུ་རུ་འདྲེན་སྡེ་བཞིས་འཆམ་བྱེད་པ། དཔལ་ལྡན་ལྷ་མོའི་དྲེལ་རྟ་གྭ་དམར་གྱིས་རྡུལ་ཕྱུར་ཕྱུར་རྒྱུག་པ།
དཔལ་མགོན་གྱིས་མི་རྐང་གི་གླིང་བུ་དགོང་རེ་བཞིན་གཏང་བ་ཞིག་བྱུང་བ་ཅུང་ཟད་འཇིགས་ནས་རྗེ་དབོན་རིན་པོ་ཆེར་ཞུས་པས། ངེད་རང་གོང་མའི་སྐུ་ཞབས་སུ་ཁྲིད་འདི་ལ་གནོད་པ་ཞིག་ཡིན་ནམ།
དགོང་རེ་མཐོང་སྣང་སོགས་

འདི་འདྲ་བྱུང་འདུག་པས་བཀའ་བསྒོ་བྱིན་རླབས་གནང་དགོས་ཚུལ་ཞུ་བ་གནང་སོང་བས། གནོད་པ་རང་མིན་ནམ་གསུང་བཀའ་བསྒོ་དང་བྱིན་རླབས་རྒྱས་པ་སྩལ། དེའི་རྒྱུན་ཟླ་བ་གཉིས་ཙམ་གྱི་རིང་བྱུང་བ་ནི། ངེད་རང་སྐྱེ་བ་སྔ་མའི་སྟོབས་དགོན་གནས་སུ་བསྡད་པར་ཆོས་སྲུང་རྣམས་དགྱེས་པའི་རྣམ་འགྱུར་ལས་གནོད་འཚེ་སོགས་མིན་པ་འདྲ།
འདི་དག་གི་བར་རྣམས་སུ་གོང་མ་ཁུ་དབོན་གྱིས་དབུས་གཙང༌། ཁམས་སྟོད་སྨད།
ཨ་མདོ། སོག་ཡུལ་སོགས་ནས་ཆོས་དོན་གཉེར་དུ་བྱོན་པ་རྣམས་དང་ལྷན་དུ། དབང༌། ཁྲིད། ལུང༌། རིག་གཏད་སོགས་རྒྱུན་མར་སྩལ་བ་རྣམས་ཞུས།། ༈ ལྕགས་འབྲུག་ལོའི་དགུན་དཀྱིལ་འཁོར་རྒྱ་མཚོའི་དབང་ཕྱུག་གོང་མ་ཆོས་ཀྱི་རྒྱལ་པོས་རྒྱུན་གྱི་དབང་པོའི་འདུ་ཁང་ཆེན་མོར་ཚོགས་ཆེན་དུ་རྣལ་འབྱོར་གྱི་དབང་ཕྱུག་འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ།
དབང༌། ཁྲིད། ལུང༌། མན་ངག་སོགས་ཡོངས་སུ་རྫོགས་པ་དང༌། ལམ་ཟབ། བིར་སྲུང༌། ནཱ་རོ་མཁའ་སྤྱོད་རྣམས་ཀྱི་བྱིན་རླབས་རྣམས་དང༌། བ་རི་ལུགས་ཀྱི་སྒྲུབ་ཐབས་བརྒྱ་རྩའི་རྗེས་གནང༌།
རྒྱ་གཞུང་གི་ལུང་བཅས་སྩལ་བ་ཞུས།། ༈ ལྕགས་སྦྲུལ་ལོར་ཚོགས་ཆེན་དུ་ས་སྐྱ་བཀའ་འབུམ་གྱི་ལྗགས་ལུང་ཡོངས་རྫོགས་དང༌། ངེད་རང་སྐུ་མཆེད་སོགས་ཁ་ཤས་ལ་ངོར་ལུགས་དཀྱིལ་འཁོར་བདུན་སོགས་དབང་ཁྲིད།
ལུང་རྗེས་གནང་སོགས་དུ་མ་སྩལ། ན་གཞོན་པས་ཀུན་སྤྱོད་སྤྲེའུའི་མཆེད་ཟླར་འོས་པ་ཞིག་ཡོད་ཀྱང༌། རྗེ་དབོན་རིན་པོ་ཆེ་ནས་ཞི་དྲག་གིས་འཇུན་མཐར་བརྩེ་འཛིན་གནང་བས་

མི་གྲལ་དུ་ཚུད་ཙམ་བྱུང༌། ལོ་འདིའི་དགུན་ངེད་སྐུ་མཆེད་བྱང་ཁམས་སོགས་ཀྱི་དོན་གཉེར་བ་ཁ་ཤས་ལ་ཟུར་ཆོས་མང་དུ་སྩལ་བ་ཞུས།། ༈ ཆུ་རྟ་ལོའི་དབྱར་ཚོགས་ཆེན་དུ་སྒྲུབ་ཐབས་རྒྱ་མཚོ་རྒྱ་གཞུང་གི་ལུང༌།
།ཐིག་ལེ་བཅུ་དྲུག་གི་བྱིན་རླབས། རྗེ་དབོན་རིན་པོ་ཆེ་ནས་ཕ་ཆོས། བུ་ཆོས། རི་ཆོས། ཀྱེ་རྡོར་རྒྱུད་གསུམ། བརྒྱད་སྟོང༌། གཟུངས་བསྡུས་སོགས་ལྗགས་ལུང་མང་བ་ཞིག་གནང་བ་ཞུས། ཟླ་བ་བཅུ་པའི་ཚེས་བཅུ་རེས་གཟའ་ཕུར་བུ་དང༌།
རྒྱུ་སྐར་རྒྱལ་འཛོམ་པའི་འཆི་མེད་གྲུབ་པའི་འགྲུབ་སྦྱོར་བཟང་པོའི་ཉིན་ཕྱག་མཛོད་དུ་རྒྱལ་པོ་ཆེན་པོ་རྣམ་ཐོས་སྲས་ཀྱི་སྒྲུབ་པ་དགོས་འདོད་འབྱུང་བའི་ཞལ་ཤེས་ལས་བྱུང་བ་བཞིན་སྒྲུབ་པ་གནང་བའི་དབུ་བཙུགས་ཏེ།
དེ་ཉིན་སྔ་དྲོ་ངེད་རང་ལ་མཁན་པོ་ཡོངས་རྫོགས་བསྟན་པ་རིན་པོ་ཆེའི་མངའ་བདག་གོང་མ་ཆོས་ཀྱི་སྤྱན་ལྡན་མཁྱེན་རབ་བསྟན་འཛིན་དཔལ་བཟང་པོ་ཉིད།
ལས་གཡོག་རྗེ་དབོན་ངག་དབང་བསྟན་འཛིན་ལྷུན་གྲུབ་དཔལ་བཟང་པོས་གནང་ནས་བར་མ་རབ་བྱུང་སྩལ་ཏེ། མིང་མཁྱེན་རབ་ངག་དབང་ལྷུན་གྲུབ་ཏུ་འདེགས་པ་གནང༌། བཅོ་བརྒྱད་དུ་འཇམ་དབྱངས་ཆོས་ཀྱི་རྒྱལ་པོའི་ཁྲིར་བཞུགས་པའི་གྲས་སུ་དབང་བསྐུར་ཏེ་ཤིས་བརྗོད་ཀྱི་ཕྱག་ནས་དང་དགའ་སྟོན་རྒྱས་པར་སྩལ།
སངས་རྒྱས་ཀུན་དངོས་དམ་པ་ཁུ་དབོན་གྱིས། །བསྟན་ལ་ཕན་དགོངས་རབ་ཏུ་བྱུང་བ་སྩལ། །དམ་པའི་ཁྲིར་བཀོད་འདོད་རྒུའི་ཆར་འབེབས་པའི།
།རྣམ་ཐོས་བུ་ལ་ཕྲིན་བཅོལ་ཤིས་བརྗོད་མཛད། །དགོས་མེད་ཚེ་འདིའི་བདེ་སྐྱིད་རྨི་ལམ་ཙམ་གྱི་བདེ་བས་ཅི་ཞིག་བྱ། །འདོད་ཡོན་ལ་སོགས་འཁོར་བའི་ཕུན་ཚོགས་དགོས་མེད་དུག་གི་སྡོང་པོར་མཐོང༌།
།

ཤཱཀྱའི་སྲས་ཀྱི་རྗེས་འཇུག་ངུར་སྨྲིག་རྒྱལ་མཚན་འཛིན་པས་བདག་ཡིད་འཕྲོགས། །དེ་ཕྱིར་ཚེ་འདིའི་ཕུན་ཚོགས་བཞི་མདོའི་རྩ་བཞིན་དོར་ནས་བསྟན་ལ་ཞུགས། །ཡང་ཡང་རྙེད་དཀའི་དལ་འབྱོར་རྟེན་བཟང་འདི།
།ལེགས་ལེགས་རྒྱལ་བའི་སྲས་ཀྱི་རྗེས་འཇུག་པར། །མཛེས་མཛེས་ཐུན་མཚམས་གོས་ཀྱིས་བཀླུབས་པ་འདི། །བཟང་བཟང་སྔོན་བསགས་ལེགས་བྱས་མཐུ་ལས་གྲུབ། །སྒྲུབ་པའི་ཞབས་ཕྱིའང་ཟླ་གཅིག་གི་རིང་ཞུས། གོང་མ་ཁུ་དབོན་ལ་ཆོས་སྲུང་གི་ཕྲིན་ལས་དངོས་སུ་གྲུབ་པའི་རྟགས་གཏོར་ཁང་གསར་བསྐྲུན་གནང་བའི་རྒྱལ་མཚན་གྱི་ཏོག་རྣམ་སྲས་ཀྱི་སྤྲུལ་པའི་བཙུན་པ་གཞོན་ནུ་ཞིག་གིས་ཕུལ་ཏེ་གར་སོང་ཆ་མེད་དུ་སོང་བ་དང༌།
གཞན་ཡང་དགོས་འདོད་འབྱུང་བ་ནས་བཤད་པའི་ལྟས་ཁྱད་པར་ཅན་དུ་མའང་བྱུང་སོང་ཞིང༌། གཏོར་མའང་དེང་སང་གི་བར་མ་རྙིངས་པར་བཞུགས་པ་ནི་དམ་པ་གོང་མའི་ཐུགས་རྗེས་ངེད་རང་ལ་འདོད་ཡོན་རྒྱ་ཆེར་འཕེལ་ནས་བསྟན་པ་ལ་ཕན་པའི་རྟགས་སུ་སྣང༌།།
༈ ཆུ་ལུག་ལོའི་དབྱར་མཁར་གདོང་ནས་ངེད་རང་དང༌། །ཞང་པོ་ལགས་བཅས་པར་ཨ་མ་ལགས་གཞིས་ཀྱི་ཁུར་མ་ལྕོགས་ཤིང༌། །ཆོས་གཤའ་མ་ཞིག་བྱུང་ན་བསམས་པ་གོང་མ་ཁུ་དབོན་ལ་དགོངས་པ་ཞུ་རོགས་ཀྱིས་གསུང་བྱུང་བ་བཞིན།
།གསོལ་བ་བཏབ་པས་ཐུགས་དགྱེས་པའི་ཚུལ་དང་བཅས་འདོད་སྦྱར་གནང་ཞིང༌། གོང་མ་རིན་པོ་ཆེ་ནས་བར་མ་རབ་བྱུང་ཀྱང་སྩལ་ཏེ་རིན་སྡིངས་སུ་བཙུན་མ་རྣམས་ཀྱི་མགོར་གཞུག་པ་ནས་བཟུང་ཐུགས་དམ་འཕེལ་བས་མ་ཎི་དུང་ཕྱེད་གཉིས་ཙམ་སོང་འདུག
།ལོ་འདི་ནང་དུ་གཞུང་ས་ཆེན་པོའི་

མཚན་ཇུས་ཀྱི་ཉི་མ་ཤར་བས་བསྟན་འཛིན་ཆོས་ཀྱི་རྒྱལ་པོས་བོད་ཁྲི་སྐོར་བཅུ་གསུམ་ཕུལ་ཏེ་ལྷར་བཅས་འགྲོ་བའི་སྐྱབས་མགོན། རྒྱལ་དབང་ཐམས་ཅད་མཁྱེན་པ་ཆེན་པོའི་བཀའི་འཁོར་ལོ་འཛམ་གླིང་ཀུན་ཁྱབ་པས་ལུགས་གཉིས་ཀྱི་སྒོ་ནས་སྐྱེ་འགྲོ་རྣམས་བདེ་སྐྱིད་རྫོགས་ལྡན་ལ་འགྲན་བཟོད་པ་གནང་བའི་ལེགས་འབུལ་དང༌།
དགོན་མ་ལག་ཆོས་གཞིས་བཅས་ཀྱིས་རིགས་སྔར་ལུགས་བཞིན་འཇགས་པའི་གཏན་ཚིགས་རིན་པོ་ཆེ་ཞུ་བར་གོང་མར་ཁུ་དབོན་ཕེབ་སྐབས་ངེད་རང་རིན་སྡིངས་ལ་དཔེ་མཚམས་སུ་ཨ་མ་ལགས་ཀྱི་སར་སླེབ་དོན་བཞིན་བསྡད།
ཁམས་གསུམ་འགྲོ་བའི་མགོན་པོའི་རིགས་བརྒྱའི་ཁྱབ་བདག་ཆེན་པོ་དང་མཆོད་ཡོན་ནས་སྔར་བབས་ལ་གཟིགས་པའི་ལུགས་གཉིས་ཀྱི་སྤྱན་རྒྱང་བདག་རྐྱེན་དགོན་མ་ལག་ཆོས་གཞིས་དང་བཅས་པ་འཇགས་གནས་ཀྱི་གཏན་ཚིགས།
སྐུ་བེར་སོགས་བླ་ཆས་རྒྱས་པ། གསེར་དངུལ། ཇ། གོས་དར། གསེར་སྒ། རྟ་སོགས་ཀྱི་གནང་སྦྱིན་བཀའ་དྲིན་བསྐྱངས་ཏེ་ཕྱིར་ཕེབ་པ་དང་མཇལ།
ལོ་འདིའི་དགུན་ཁམས་འགྲུལ་བ་ཁ་ཤས་འབྱོར་བ་དང༌། ཨ་མ་ལགས་ཀྱིས་ལམ་འབྲས་ཀྱི་བཀའ་ཆོས་བཀའ་དྲིན་བསྐྱངས་དགོས་ཚུལ་ཞུས་པར་བརྟེན་རྫོང་ཤར་གྱི་འདུ་ཁང་དུ་ཚོགས་ཆེན་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་རྒྱུ་ལམ་གྱི་དབང་བདག་མེད་མའི་བྱིན་རླབས།
ལམ་ཟབ་དང༌། བིར་སྲུང་ཕྱི་མ། པོད་སྔོན་མའི་ལུང་བཅས་གནང་བ་ཐོབ་ཅིང༌།
སྣང་གསུམ་གྱི་སྐབས་གྲང་དམྱལ་གྱི་ལོ་རྒྱུས་ཀྱི་ཆོས་ཐུན་སྩལ་སྐབས་དགོང་མོ་རྨི་ལམ་དུ་གྲང་དམྱལ་གྱི་གནས་སུ་སླེབས་

ནས་སེམས་ཅན་དུ་མ་སྡུག་བསྔལ་གྱིས་གཟེར་བ་རྨིས་པས་གཉིད་སད་པ་ན་འཇིགས་ཤིང༌། ཞག་བཅུ་སྐོར་གྱི་རིང་ཡིད་མི་བདེ་བས་མཆི་མ་འཁྲུགས་པ་དང་ངེས་འབྱུང་གི་སྣང་བ་སྐྱེས། རྒྱུ་དབང་སྐབས་སུ་འཇའ་ལིའི་སྟེང་དུ་གོང་མ་ཉིད་དགྱེས་མཛད་རྡོ་རྗེ་ཧེ་རུ་ཀ་ཡབ་ཡུམ་དུ་མཐོང་བས་དགའ་བདེ་དང་དད་གུས་ཀྱི་སྤུ་ལོང་གཡོས་ཤིང༌།
དེ་ནས་བཟུང་བླ་མ་འདི་རྫོགས་པའི་སངས་རྒྱས་དངོས་ཡིན་སྙམ་པ་ལས་ཁུ་བོ་དང་མི་ཕལ་པའི་སྣང་བ་སྐད་ཅིག་ཀྱང་མི་འཆར།
ལམ་ཟབ་གནང་སྐབས་དཔལ་ལྡན་བླ་མ་དམ་པ་དེ་ཉིད་རྗེ་བཙུན་ས་སྐྱ་པ་ཆེན་པོའི་སྐུའི་རྣམ་པ་བཞུགས་པ་ཆོས་ཐུན་དེ་མ་རྫོགས་བར་མཐོང་ཞིང༌། འདི་དག་གི་སྐབས་ནམ་མཁའ་ལ་འཇའ་དང༌།
སུམ་རྩེན་པ་རྣམས་ཀྱིས་མེ་ཏོག་གི་ཆར་ཡང་ཡང་འབེབས་པར་འདུག །ངེད་སྐུ་མཆེད་དང༌། ར་བ་སྨད་སློབ་དཔོན་པ་སོགས་ཁ་ཤས་ཀྱིས་གསོལ་བ་བཏབ་པའི་ངོར་ལམ་ཟབ་དང༌། བིར་སྲུང་ནང་མ།
བླ་མ་རིན་འབྱུང༌། ཚར་གསུམ་ཁུག་པ། སྒྲུབ་པ་ལུང་སྦྱིན། བརྡ་ཆིག་བརྒྱུད། ལམ་སྦས་བཤད། བརྡ་དོན་གསལ་བ། རྣམ་འཇོམས་བིར་ལུགས། མགོན་རྐྱང་གི་རྗེས་གནང་སོགས་ཐུན་མོང་མ་ཡིན་པ་རྣམས་དང༌། པོད་ནག་མའི་ལུང་བཅས་གནང༌།
དཔལ་ལྡན་ས་སྐྱ་པའི་ཆོས་སྲུང་ཀུན་གྱི་གཙོ་བོ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྷ་ལྔ་མ་དང༌། བརྒྱད་མ། བཅུ་གཉིས་མ་རྣམས་ཀྱི་དབང་དང༌། ཕྱི་ནང་གི་ཁྲིད།
མེ་འབར་མ་དང་སྙན་བརྒྱུད་པུ་སྟིའི་ལུང༌། ཕོ་རྐྱང༌། མོ་རྐྱང༌། སྦགས་སྒྲུབ་རྣམས་ཀྱི་

རྗེས་གནང་དང་ལུང་སོགས་སྩལ་ཞིང༌། གཉན་མགོན་ཞལ་བཞི་པའི་བསྙེན་དུས། སྒྲུབ་དུས། གསང་སྒྲུབ་དཀར་པོ་ཚེ་འཕེལ་རྣམས་ཀྱི་རྗེས་གནང༌། གསང་ཁྲིད་དང་བེའུ་བུམ་ཧ་ལ་ནག་པོ་ཁ་སྐོང་དང་བཅས་པའི་ལུང་སོགས་སྔགས་འཆང་སངས་རྒྱས་རིན་ཆེན་དང༌།
མཁས་གྲུབ་སྙིང་རྗེ་བཟང་པོ་ལས་གསན་པའི་མགོན་པོ་ཆེ་ཆུང་གི་ཆོས་སྐོར་རྣམས་སྩལ། ལོ་འདི་ནང་དུ་གོང་མ་སྐུ་མཚམས་ལ་བཞུགས་པའི་ཞབས་ཕྱིར་ངེད་རང་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་བསྙེན་མཚམས་ལ་བསྡད་པའི་ཚེ།
སྐབས་ཤིག་རྨི་ལམ་དུ་གོང་མ་ཆོས་ཀྱི་རྒྱལ་པོ་ཉིད་འབྱུང་པོ་འདུལ་བྱེད་དུ་གྱུར་པའི་ཐུགས་ཀ་ནས། རིགས་གསུམ་མགོན་པོ་བྱང་ཆུབ་སེམས་དཔའི་ཚུལ་སྤྲོས་པས།
དེ་དག་གི་སྐུ་ལས་ཀྱང་འོད་ཟེར་དཔག་ཏུ་མེད་པ་སྤྲོས་པས་ངེད་རང་ལ་རེ་ལྟོས་བཅས་པའི་མདོ་ཁམས། རྒྱ་བོད། སོག་པོ་སོགས་ཀྱི་འགྲོ་བ་རྣམས་ཐར་པའི་ཟམ་པར་འདྲེན་པའི་ཚུལ་ཞིག་བྱུང་བ།
ངེད་རང་ལྟོས་བཅས་དཔལ་ལྡན་བླ་མ་དམ་པས་རྗེས་སུ་འཛིན་པའི་བརྡར་གོ་ཞིང༌། དེ་ནས་ཁུ་དབོན་གྱི་སློབ་དཔོན་ལྟར་ཚེ་ཀུན་རྣམ་གསུམ། ཚེ་དབང༌། རྟ་མགྲིན། ཕྱག་རྡོར་སོགས་འཕྲལ་དགོས་རྣམས་ངེད་རང་ནས་གྱིས་གསུང་པ་ལྟར་རིམ་པར་བྱས།
ཚོགས་ཆེན་ལ་སྒྲུབ་ཐབས་བརྒྱ་རྩ་སོགས་ཀྱང་བཤད་པས་གྲྭ་རིགས་ཚང་མས་དགའ་མོ་འོང་འདྲ་ཟེར་མགུ་བའི་ལུགས་བྱེད་འདུག །ལོ་མཇུག་དཔལ་ས་སྐྱ་པ་ཆེན་པོ་བདག་ཆེན་མཐུ་སྟོབས་དབང་ཕྱུག་ཆིབས་ཁ་བསྒྱུར་བའི་ཆིབས་བསུ་སེར་སྦྲེང་སོགས་གནང་སོང་ཞིང༌།
ཕེབ་འཕྲལ་བདག་ཆེན་བཅོ་བརྒྱད་དུ་གདན་

འདྲེན་གནང་བའི་ཚེ་ངེད་རང་གི་མགོ་ཐོག་ཏུ་ཕྱག་བཞག་ནས་བྱིན་རླབས་ཡུན་རིང་པོར་གནང་ཞིང་དགྱེས་དགྱེས་མཛད། དེ་ཉིན་ཚེ་དབང་གྲུབ་རྒྱལ་མ་དང༌། ཨོ་རྒྱན་གྱི་བླ་མའི་རྣལ་འབྱོར་སྩལ་སོང་བའང་ཐོབ།
བདག་ཆེན་རིན་པོ་ཆེས་གོང་མ་ཆོས་ཀྱི་སྤྱན་ལྡན་གྱི་དྲུང་དུ་བཀའ་དབང་རྡོ་རྗེ་ཕྲེང་བ་གསན་རིང༌། ཉིན་རེ་བཞིན་ཕྱག་དབང་ཞུ་བར་ཕྱིན་པར་དཔེ་ཆའི་འཛིན་མཚམས་སོགས་དྲི་བ་གནང་བར་ཤེས་རབ་ལ་ཐུགས་དགྱེས་པའི་ཚུལ་མཛད།
ཕར་ཆིབས་ཁ་བསྒྱུར་སྐབས་ལུགས་གཉིས་ཀྱི་སྒོ་ནས་བསྟན་པ་ལ་ཕན་པ་དགོས་ཚུལ་གྱི་ཞལ་ཏ་དང་ཕྱག་མདུད་བྱིན་རྟེན་སོགས་གནང་སྦྱིན་ཀྱང་སྒེར་དུ་སྩལ།། ༈ ཤིང་སྤྲེལ་ལོར་ཇུར་ཇིད་ཀྱི་རྒྱལ་པོའི་མཆོད་གནས་བླ་མ་ཀུན་དགའ་རིན་ཆེན་གྱི་གཡོག་བལ་ཁུ་དཔོན་གཡོག་དང༌།
ངེད་རང་གི་འབུལ་དཔོན་ཆོག་ཐུ༷་བླ་མ་དཔོན་གཡོག་སུམ་ཅུ་སྐོར་འབྱོར་ཞིང༌། གོང་མ་ཁུ་དབོན་གྱི་ཞབས་ཕྱིར་ངེད་རང་བཅས་ལྷན་དུ་གསེར་དངུལ་གོས་དར་སོགས་འབུལ་བ་རྒྱ་ཆེར་མཛད།
འདི་ལོ་ནས་གོང་མ་ཆོས་ཀྱི་སྤྱན་ལྡན་ཉིད་སྐུ་ན་སྨིན་པའི་ཚུལ་བསྟན་པ་བཅས་ལྷ་སྔགས་ཡེ་ཤེས་ཀྱི་རོལ་པའི་སྐུའི་གཅད་རྒྱར་བཞུགས་ཀྱང༌།
ཆོག་ཐུ་བླ་མ་དཔོན་སློབ་རྣམས་ཁག་ཆེས་བས་སྐུ་མཚམས་ཁོག་ཏུ་གསུང་ངག་རིན་པོ་ཆེ་ལམ་འབྲས་ཀྱི་གདམས་པ་རྣམས་རྫོགས་པ་དང༌། པོད་དམར་མ་སོགས་ལུང་གི་རིགས་མང་དུ་སྩལ་སོང་བའང་ཐོབ་ཅིང༌།
རྗེ་དབོན་རིན་པོ་ཆེ་ནས་ཀྱང་ཚེ་རྟ། ཕྱག་རྡོར། འབྱུང་འདུལ་སོགས་རྗེས་གནང་ཁ་ཤས། ཀུན་རིག །ཚེ་དཔག་ལྷ་

དགུ། རྣམ་འཇོམས་སོགས་དབང་གི་རིགས་སྩལ་བ་རྣམས་ཐོབ། དེ་དག་གི་བར་སྐབས་སུ་བརྟག་གཉིས། སྡོམ་གསུམ། རྒྱུད་སྡེ་སྤྱི་རྣམས་སོགས་དཔེ་ཆ་སྦོམ་ཆེ་བའི་རིགས་ལ་བལྟས་ཤིང༌། གོང་མ་ཁུ་དབོན་ལ་རྒྱུག་འབུལ་ཀྱང་ཞུས།
འཇམ་དབྱངས་དམར་སེར། དཀར་པོ། གཤེད་དམར་རྣམས་ཀྱི་བསྙེན་པ་བྱས། གོང་མ་ཆོས་ཀྱི་རྒྱལ་པོ་ཉིད་སྐུ་མཚམས་དང༌། རྗེ་དབོན་རིན་པོ་ཆེའང་ལུགས་གཉིས་ཀྱི་ཐུགས་འགན་བཞེས་དགོས་དང༌།
སྐུ་གཟུགས་མ་ཐང་བ་བཅས་ཀྱི་སྟབས་སྒོམ་ཁང་སོགས་དགོན་ལག་སོ་སོར་དབྱར་ཆོས་དགུན་ཆོས་ལ་ཕྱིན་པས་སོ་སོའི་འདོད་པ་བཞིན་དབང༌། རྗེས་གནང༌། ཁྲིད་ཀྱི་རིགས། འཛུགས་གཏོར་བརྗེ་བ། དུས་མཆོད་ལེའུ་ཚན་སོགས་སྔར་རྒྱུན་བཞིན་ཆག་མེད་བྱས།
ཕྱོགས་འགྲོ་ཕལ་ཆེར་ལའང་ངེད་རང་ནས་ཕྱིན། སྐབས་ཤིག་དམ་པ་སོ་ཆུང་གི་སློབ་མ་རྡོ་རྗེ་བཀྲ་ཤིས་ཀྱི་གནས་རིན་སྡིངས་སུ་ཨ་མའི་སར་བསྡད་པའི་ནུབ་གཅིག་རྨི་ལམ་དུ།
ནམ་མཁར་འཇའ་འོད་ཀྱི་དབུས་ན་འཕགས་པ་རིན་པོ་ཆེ་ལས་ཞྭ་མཆོད་པ་ཞིག་མཐོང་བས་དད་པ་དང་དགའ་སྤྲོ་ཚད་མེད་པ་ཞིག་སྐྱེས། འཇམ་དབྱངས་ནག་པོའི་བསྙེན་པ་ཟླ་བ་གཅིག་གི་རིང་གོང་མའི་སློབ་དཔོན་ལྟར་བྱས།།
༈ ཤིང་བྱ་ལོར་འོད་ཟེར་བླ་མ་དཀོན་མཆོག་རྒྱལ་མཚན་དཔོན་སློབ་རྣམས་ཕེབ། ཁོང་གིས་གསོལ་བ་བཏབ་པའི་ངོར་དཔལ་ལྡན་བླ་མ་དམ་པ་དེ་ཉིད་དཀྱིལ་འཁོར་སོ་སོའི་གཙོ་བོར་བཞེངས་ཏེ།
རྡོ་རྗེ་ཕྲེང་བ་དཀྱིལ་འཁོར་བཞི་བཅུ་ཞེ་གཉིས། ཀྲྀ་ཡའི་

དཀྱིལ་འཁོར་གསུམ་བཅས་ཟླ་བ་གཅིག་གི་རིང་སྩལ་བ་ཐོབ་ཅིང༌། བདེ་མཆོག་དྲིལ་བུ་པ་དང༌། འཇིགས་བྱེད་རོ་ལངས་བརྒྱད་སྐོར་སོགས་ཟུར་བཀའ་དུ་མ་དང༌། ཕྲེང་བ་སྐོར་གསུམ། རྒྱལ་སྲས་བཀའ་འབུམ་སོགས་ལུང་མང་བའང་ཐོབ།
དབྱར་རྗེ་དབོན་རིན་པོ་ཆེས་དབུས་ངེད་ཆོས་ཞུ་བ་སུམ་ཅུ་སྐོར་ལ་རྗེ་བཙུན་ནཱ་རོ་མཁའ་སྤྱོད་མའི་བྱིན་རླབས། ཟབ་ཁྲིད། རྫོགས་རིམ། ཆ་ལག་རྣམས་དང་བཅས་པ། བླ་མ་གཟུགས་ཀྱི་དཔལ་བས་མཛད་པའི་ཆོས་སྐོར་དང༌།
ཡིག་ཆ་ཕྱི་མ་རྣམས་དང་བཅས་པའི་ལུང་ཨིནྡྲ་དང་མཻ་ཏྲི་མཁའ་སྤྱོད་ཀྱི་གཙོས་དམར་མོ་སྐོར་གསུམ་སོགས་ཚར་ལུགས་ཐུན་མོང་མ་ཡིན་པའི་གསེར་ཆོས་རྣམས་ཀྱི་རྗེས་གནང་དང་བྱིན་རླབས།
ལུང་གི་རིགས་ཀྱང་དུ་མ་ཞིག་སྩལ། སྐྱེ་བ་སྔ་མའི་སྟོབས་འདི་སྐབས་རྗེ་བཙུན་རྡོ་རྗེ་རྣལ་འབྱོར་མ་ལ་མོས་གུས་ཤིན་ཏུ་ཆེ་བས་བླ་མ་སངས་རྒྱས་དངོས་འདི་ལྟ་བུ་ལ་གདམས་ངག་ཐུན་མོང་མ་ཡིན་པ་འདི་ཐོབ་ནས་གདམས་པ་འདི་ལ་གཡེང་བ་ཐམས་ཅད་སྤངས་ནས་ཉམས་ལེན་རྩེ་གཅིག་ཏུ་བྱ་སྙམ་པ་ཡོད་ཀྱང༌།
ཕྱིས་ཟིན་མེད་ཆུ་གཉེར་ལྟ་བུའི་གཡེང་བས་འདོད་པ་བཞིན་མ་གྲུབ། འོན་ཀྱང་ཁྲིད་ཞུ་བའི་སྐབས་དེར།
དད་གུས་དུང་དུང་བྱས་པའི་ཚེ་བླ་མ་རྗེ་བཙུན་མར་གསལ་ལམ་ལམ་མཐོང་བ་དང༌། རྨི་ལམ་དུ་བླ་མ་རྡོ་རྗེ་ཆོས་འོད་དུ་ཞུ་ནས་རང་ལ་ཐིམ་པ་སོགས་བྱུང་བས་རྗེ་བཙུན་མས་རྗེས་སུ་འཛིན་པར་དགོངས་པ་ཞིག་ཡིན་འདྲ་བསམ།
སྟོན་ཨ་འདུས་སྐུ་མཆེད་གཉིས་སོགས་

ཨ་མདོའི་འགྲུལ་པ་མང་བ་དང༌། ཀྲེ་བོ་ཨེ་ཁེ་དཔོན་པོ་དང༌། ཚ་བ་བླ་མ་ཨ་འབུམ་སོགས་ཨོ་རོད་ནས་འཁོར་བའི་འགྲུལ་པ་རྣམས་དང༌། ཚོགས་ཆེན་དུ་རྗེ་དབོན་རིན་པོ་ཆེ་ནས་སྦྱོང་རྒྱུད་དཀྱིལ་འཁོར་བཅུ་གཉིས་བཤར་དབང༌།
ཚེ་དཔག །རྣམ་འཇོམས་སོགས་ཀྱི་བཀའ་དབང་དུ་མ་དང༌། ཉེར་མཁོ་སྐོར་གྱི་ལྗགས་ལུང་རྣམས་སྩལ་བ་ཐོབ་ཅིང༌། ངེད་ནས་རྗེས་གནང་དང་ལུང་སོགས་འདོད་ཆོས་མང་བར་བྱས། ༈ མེ་ཁྱི་ལོར་ཆོ་འཕྲུལ་གྱི་ཟླ་བ་ནས་ཚེ་དཔག་ལྷ་དགུ།
རྣམ་འཇོམས། མགོན་པོ་བྲག་རྫོང་མ། རྟ་མགྲིན་སྐྱེར་སྒང་ལུགས་ཀྱི་བསྙེན་པ་རྣམས་བྱས། དབྱར་སྤོ་བོ་བླ་མ་དོན་གཉེར་དུ་བྱོན་པ་དང་ལྷན་དུ་རྣམ་སྲས་རིགས་ཆེན་བརྒྱད།
རབ་བརྟན་མའི་ཐུན་མོང་དང༌། ཐུན་མོང་མ་ཡིན་པའི་རྗེས་གནང་སོགས་ཆོས་སྐྱོང་སྐོར་གྱི་དབང་དང་བཀའ་གཏད་ཁ་ཤས་ཐོབ་ཅིང༌། ངེད་རང་ནས་ཀྱང་ཉེར་མཁོ་ཁ་ཤས་ཀྱི་དབང་ལུང་བྱས། སྟོན་སྒམ་བདེ་ནས་སྐྱི་རྩ་བླ་མ་ངག་དབང་སྐུ་མཆེད་གྲྭ་སློབ་རྣམས་འབྱོར་ནས་སེམས་ཉིད་ངལ་བསོའི་སྐུ་རྒྱ་ནག་མ་སོགས་རྟེན་དང༌།
མཆོད་ཆ་དང༌། དཔེ་ཆ་དང༌། ཇ། རྟ། མཛོ་སོགས་འབུལ་དཔངས་མཐོ་བ་ཕུལ་ཞིང༌། ཚ་བ་བླ་མ་ཚེ་དབང་གྲགས་པ་སོགས་འགྲུལ་བ་མང་ཙམ་འབྱོར་བར།
གོང་མའི་སྐུ་ཞབས་ནས་ཆོས་འབྲེལ་ཙམ་དང༌། ངེད་སྐུ་མཆེད་ཀྱིས་འདོད་ཆོས་དགོས་པ་རྣམས་སོ་སོའི་འདོད་སྦྱར་བྱས། ལོ་མཇུག་གི་དུས་ཆེན་ཁག་དང་གཏོར་ཟློག་སོགས་ཀྱང་རྒྱས་པར་གནང་སོང༌།
མེ་ཕག་ལོར་རྗེ་དབོན་རིན་པོ་ཆེ་ནས་ཚོགས་ཆེན་དུ་རྣལ་འབྱོར་དབང་ཕྱུག་བི་རཱུ་པའི་བཞེད་གཞུང་གསུང་ངག་

རིན་པོ་ཆེ་ལམ་འབྲས་བུ་དང་བཅས་པའི་དབང༌། ཁྲིད། བྱིན་རླབས། གླེགས་བམ་དང༌། པོད་དམར་སོགས་ལུང་རྣམས་དང་བཅས་པ་རྒྱས་པར་སྩལ་བ་ཞུས། སེམས་བསྐྱེད་གནང་རིང་བཞུགས་ཁྲིའི་སྟེང་འཕགས་པ་རིན་པོ་ཆེ་ལྟ་བུའི་སྐུའི་སྣང་བརྙན་ལས་ཞྭ་ཆོས་གོས་མཆོད་པ།
སྐུ་སྔར་ལས་གཟི་འོད་འབར་བ། ཚུལ་ཁྲིམས་ཀྱི་དྲིས་ཚོགས་ཁང་ཁྱབ་ཞིང༌། ཕུང་པོ་གསུམ་པའི་མདོའི་ཕྱག་འབུལ་སྐབས་ཚོགས་ཀྱི་རྡུལ་ཡང་ལྡང་བར་མི་ནུས་པ་ཀུན་གྱིས་མཐུན་པར་རྟོགས་ཤིང༌།
ནམ་མཁའ་ལས་ལྷ་རྣམས་ཀྱིས་འཇའ་འོད་ཀྱི་གུར་ཕུབ་ཅིང་མེ་ཏོག་གི་ཆར་ཕབ་པས། ཚང་མ་དད་གུས་ཀྱིས་མིག་ནས་མཆི་མ་འཁྲུག་ཅིང༌། ལུས་ཀྱི་བ་སྤུ་གཡོ་བས་ཐལ་མོ་སྦྱར་ཏེ་དད་གུས་སྔར་བས་ཀྱང་ཆེ་བར་གྱུར།
རྒྱུ་དབང་གི་དངོས་གཞིའི་ཉིན་སྐུའི་གཡས་ཕྱོགས་སུ་རྡུལ་ཚོན་གྱི་དཀྱིལ་འཁོར་ཡོད་པའི་བར་སྣང་དུ་སྤྲུལ་པའི་དཀྱིལ་འཁོར་གསལ་ལམ་བར་མཐོང་ཞིང༌།
དབང་རྫས་འགྲིམས་པར་ཕེབ་པའི་ཚེ་ཚུལ་ཁྲིམས་ཀྱི་དྲི་བསུང་སྣ་ལམ་དུ་ངམ་ངམ་བྱུང་བས་སེམས་ལ་བདེ་བར་འཆར་བ་ཞིག་བྱུང་བ་ནི་ངེད་མཆེད་ཟླར་སོང་བས་ཐ་མལ་གྱི་སྣང་བ་དགག་ཕྱིར་ཚུལ་དེ་ལྟར་གནང་བ་ཡིན་འདུག་ཅིང༌།
བླ་མ་འདི་དགྱེས་མཛད་རྡོ་རྗེ་དངོས་ཡིན་སྙམ་པའི་མོས་གུས་དུང་དུང་པ་ཡོད། ཆོས་ར་གྲུབ་ནས་རྗེ་དཔོན་རིན་པོ་ཆེ་འགྲོ་བ་ལྷ་དང་བཅས་པའི་སྐྱབས་མགོན་རྒྱལ་དབང་ཐམས་ཅད་མཁྱེན་གཟིགས་ཆེན་པོ་དང༌།
ས་དབང་ཆེན་པོའི་མཇལ་ཁ་ཞུ་བར་ཕེབ། ངེད་གོང་མའི་གཟིམས་ཆུང་ཕྱི་མར་མཚམས་ལ་བསྡད་ནས་ཀུན་རིག་གི་བསྙེན་པ་སྦྱིན་སྲེག་དང་བཅས་

པ་དང༌། ཚེ་དཔག་གྲུབ་རྒྱལ་ལུགས་དང༌། ཁྱུང་ཁྲ། སེང་གདོང་མ་རྣམས་ཀྱི་བསྙེན་པ་ཞིག་ཀྱང་བྱས། སྟོན་ཁལ་ཁ་ནས་གསེར་པ་ཤཱཀྱ་དང༌། ཚུལ་ཁང་དབོན་པོ་གཉིས་འཁོར་བ་དང༌། ཨ་འབོལ་ཀུན་དགའ་རིན་ཆེན་གྱི་གྲྭ་པ་ཀུན་དགའ་མགོན་པོ་དཔོན་གཡོག་རྣམས་བྱུང་ནས།
སིལ་སྦུབས། དངུལ། གོས་དར་སོགས་ཀྱི་འབུལ་དཔངས་མཐོ་བ་བྱས་ཤིང༌། ཁམས་འགྲུལ་བ་མང་ཙམ་བྱུང་བར་གོང་མ་ཆོས་ཀྱི་སྤྱན་ལྡན་གྱི་ཞལ་མཇལ་དང༌།
དཀྱིལ་འཁོར་རྒྱ་མཚོའི་དབང་ཕྱུག་དབོན་རིན་པོ་ཆེ་ནས་དགྱེས་མཛད་རྡོ་རྗེའི་བཀའ་དབང་དང༌། གུ་རུ་ཞི་དྲག །གུར་ཞལ། རྣམ་སྲས། ལྷ་མོའི་རྗེས་གནང་སོགས་སྩལ་སོང་བ་ཐོབ། ངེད་རང་ནས་ཀྱང་ཚེ་ཀུན།
རྣམ་རྒྱལ་མ། རྣམ་འཇོམས་སོགས་ཀྱི་དབང་ལུང་འདོད་སྦྱར་བྱས། དགུན་དུས་མཆོད་ཁག་དང༌། མགོན་ཁང་སོ་སོའི་གཏོར་མ་བརྗེས་ནས་ཆོས་སྐྱོང་རྣམས་ཀྱི་བསྐང་བརྒྱ་རྣམས་གནང་བའི་ཞབས་ཕྱི་ཞུས།། ༈ ས་བྱི་ཟླ་བ་དང་པོ་ནས་གྲུབ་ཐོབ་ཚེ་དཔག་དང༌།
གུར་དྲག །གཤེད་དམར་རྣམས་ཀྱི་བསྙེན་པ་བྱས་ཤིང༌། གུར་དྲག་གི་སྐབས་དགོང་མོ་ཁ་ཅིག་འཇིགས་ཞུམ་མེ་བ་དང༌། གྲིབ་གནོན་བྱེད་པ་ཞིག་བྱུང་བས་གོང་མ་རིན་པོ་ཆེར་ཞུས་པས་རྒྱལ་པོའི་གནོད་པ་ཡིན་འདྲ།
སྡེ་བརྒྱད་གཞན་ལས་རྒྱལ་པོར་གཟིར་ཙམ་གྱིས་གསུང་བཀའ་བསྒོ་གནང༌། བཀའ་བཞིན་བྱས་པས་འཚུབས་ཞི་ཞིང༌། ནུབ་གཅིག་རྨི་ལམ་དུ་ཡེ་ཤེས་མཚོ་རྒྱལ་ཡིན་སྙམ་པའི་བུད་མེད་གཞོན་ནུ་རས་གོས་ལྗང་གུ་གྱོན་པ་ཞིག་གིས་ཚོགས་འདི་གསོལ་ཟེར་ནས་ཚོགས་འཁོར་གྱི་སྣ་བསྡུས་པ་སྡེར་གང་དང༌།
བདུད་རྩི་

ཐོད་པ་གང་བྱིན་པར་རྨིས། གོང་མར་ཞུས་པས་རྟགས་ཤིན་ཏུ་ལེགས་པ་བྱུང་འདུག་གསུང་དགྱེས་ཚོར་གནང༌། དེ་ནས་དབྱར་ཆོས་གནང་བའི་ཟུར་ཆོས་སུ་སྒྲུབ་ཐབས་རྒྱ་མཚོ་དང༌། ཚེ་ཀུན། རྣམ་འཇོམས། གུར་དྲག་སོགས་དབང་རྗེས་གནང་གི་རིགས་མང་ཙམ་བྱས།
ས་སྦུག་ཏུ་དམར་ཁྲིད་ཟླ་བ་གཅིག་ཙམ་བྱས། སྒོམ་ཁང་དུ་དབྱར་ཆོས་ལ་ཚེམས་བུ་ལུགས་ཀྱི་ཁྲིད་དང་ཚེ་ཁྲིད་སོགས་བྱས། སྟོན་དགོན་གནས་སུ་ཁུ་དབོན་གྱི་ཞབས་ཕྱིར་བསྡད།
དགུན་ཆོས་གནང་བའི་ཟུར་ཆོས་སུ་སྦྱོང་རྒྱུད་སོགས་དབང་དང་རྗེས་གནང་གི་རིམ་པ་དང༌། གཏོར་གཞི་སྤོ་བ། བསྐང་བ་བརྒྱ་རྩའི་རིམ་པ། དུས་ཆེན་གྱི་སེར་སྦྲེང་སོགས་ཀྱི་ཞབས་ཕྱི་ཞུས།།
༈ ས་གླང་ལོར་ཟླ་བ་དང་པོའི་ནང་དུ་བདེ་མཆོག་དཀར་པོ་དང༌། ཚེ་དཔག་མེད་ལྕགས་སྡོང་མའི་ཚེ་སྒྲུབ། མགོན་པོ་བྲག་རྫོང་མའི་བསྙེན་པ་འབུམ་ཕྲག་བཅུ་དྲུག་པ་ཞིག་དང༌། སེང་གདོང་མའི་བསྙེན་པ་འབྲུ་འབུམ་དང་བཅས་པ་སློབ་དཔོན་ཞུ་ཁྱད་གཟིམས་ཆུང་རབ་གསལ་དུ་བྱས་པར།
བླ་མ་བཞུགས་ས་དང་ཉེ་བའི་བྱིན་རླབས་ཀྱིས་ཁྲི་མཐོན་པོར་བསྡད་པ་དང༌། ཉི་ཟླ་འཆར་བ། འབྲས་བུའི་རིགས་ཀྱིས་སྣོད་བཀང་ནས་སྟེར་བ་སོགས་དང༌།
དར་འཕྱར་བ། དུང་འབུད་པ་སོགས་རྨི་ལམ་དུ་བྱུང་བ་རྣམས་ཞུས་པར་དགྱེས་པའི་ཚུལ་སོ་སོ་ནས་ཆོས་ཞུ་བ་བྱུང་བ་རྣམས་ལ་སློབ་དཔོན་གནང་བ་བཞིན་དབང་རྗེས་གནང་ཁྲིད་ལུང་སོགས་བྱེད་པ་དང༌།
ཡོན་བདག་གི་འདོད་ཁ་བསྐང་བའི་ཕྱིར་མཆོད་དབུར་འགྲོ་བ། སྐུ་གསུང་ཐུགས་ཀྱི་རྟེན་བཞེངས་པ་ཚོར་རབ་གནས་བྱེད་པ། བྱང་ཞུ་བ་རྣམས་ལ་གཟིམས་ཆུང་ཕྱི་མར་བྱང་ཞུ་བྱེད་པ་སོགས་

འཕྲལ་གྱི་སྣེ་ལེན་རྣམས་བྱས། གཏོར་སྤོད། བསྐང་བ། དུས་ཆེན་སོགས་ཆར་ཆེན་གྱི་རིགས་ཀྱང་ཞབས་ཕྱི་ཞུས། ལྕགས་སྟག་ལོར་ཟླ་བ་དང་པོའི་ནང་དུ་དཀོན་མཆོག་སྤྱི་འདུས་ཚེ་སྒྲུབ་དང་བཅས་པ། ཚར་ལུགས་འཇིགས་བྱེད་ཕྱག་གཉིས་པ།
རྒྱ་མཚོ་ནས་གསུང་པའི་འཇམ་དཔལ་རྡོ་རྗེ་གཙོ་རྐྱང༌། སྒྲོལ་དཀར་རྣམས་ཀྱི་བསྙེན་པ་དང༌། དབྱར་སྒོམ་ཁང་དུ་སྒྲུབ་མཆོད། བསྐང་བ། དམར་ཁྲིད། གཅོད་ཁྲིད་སོགས་བྱས། སྟོན་ནཱ་ལེནྡྲའི་གཙུག་ལག་ཁང་མགོན་ཁང་ཆེན་མོའི་ཐོག་གཙང་ཁང་གི་བསྐོར་ལམ།
རུང་ཁང་ཆེན་མོ་སྤྱི་མཛོད་སོགས་ཀྱི་ཞིག་གསོས་ལ་གོང་མ་ཆོས་ཀྱི་རྒྱལ་པོ་ཁུ་དབོན་གྱིས་བསླབ་སྟོན་སྩལ་བ་བཞིན་ཀླུ་ཁ་སྟོད་ནས་དགའ་མོ་བར་གྲོང་ཚོ་རྣམས་ལ་དབང་སྦྱིན་དང༌།
དགེ་བསྐུལ་ལ་དཔོན་སློབ་མང་ཙམ་ཕྱིན་པས་ལུང་པ་ས་ལུགས་སུ་དད་ཞེན་ཆེ་བ་དང༌། གོང་མ་ཁུ་དབོན་གྱི་ཐུགས་རྗེས་ཕྱིན་པ་ཙམ་གྱིས་དད་གུས་ཀྱི་སྣང་བ་འགྱུར་ཏེ་ཁྲོམ་ཤིན་ཏུ་ཆེ་བ་དང༌།
མིག་ནས་མཆི་མ་འཁྲུག་བཞིན་དུ་ཕྱག་འཚལ་བ། སྨྲེ་བཤགས་བྱ་བ། སྨོན་ལམ་སོགས་འུར་དིར་བྱེད་ཅིང་ཉིན་རེ་བཞིན་གྲོང་ཚོ་རྣམས་སུ་དབང་སྦྱིན་དང༌། དགོང་རེ་བཞིན་གཙོ་ཆེ་བ་རྣམས་ལ་གུར་དྲག
།རྟ་མགྲིན། མགོན་པོ་སོགས་དབང༌། རྗེས་གནང༌། བསྔོ་བ། བྱང་བུ། རབ་གནས་སོགས་གང་འདོད་ཀྱི་རེ་བ་བསྐངས་ཤིང༌། སྦྱིན་བདག་དཔོན་ཁག་དང་གཞི་གཉེར་ཡུལ་གྲོང་ཚང་མས་དར་རས།
སྣམ་བུ། ཤ །མར། ཕྱུགས་ཆེ་ཆུང་སོགས་ཤིན་ཏུ་མང་བ་དང༌། ནས་སྲན་ཡུལ་བྲེའི་ཁལ་སྟོང་དང་བརྒྱད་བརྒྱ་ལྷག་ཙམ་བྱུང་བ་བླ་མ་དང་མཆོག་གསུམ་དགྱེས་པའི་མཆོད་སྤྲིན་དུ་ཕུལ་ཞིང༌། དམིགས་ཡུལ་ཤི་གསོན་གྱི་གཙོས་སེམས་

ཅན་ཐམས་ཅད་ལ་འཁོར་གསུམ་ཡོངས་དག་གི་སྨོན་ལམ་བཏབ། ཡུལ་ཚོ་ཁ་ཤས་ལ་ཧོར་ཚོང་པ་འདུག་པ་ནས་སེམས་ཅན་དུ་མ་ཞིག་སྲོག་བསྐྱབས་པ་དང༌། ངན་སློང་རྣམས་ལའང་སྦྱིན་གཏོང་ཅི་ནུས་བྱས། རིགས་བརྒྱའི་ཁྱབ་བདག་ཁུ་དབོན་གྱི་སྐུ་ཞབས་སུ་འབྱོར་སྐབས་དད་གུས་ཀྱི་བ་སྤུ་གཡོ་བཞིན་པས་ཕྱག་བཙལ་ཞིང༌།
བྱིན་རླབས་ཞུས་པས་མགོ་ཐོག་ཏུ་དབུ་དང་ཕྱག་གཉིས་སྦྲགས་མའི་བྱིན་རླབས་ཡུན་རིང་པོར་གནང་ཞིང་དགེས་དགེས་མཛད།
རྗེ་དབོན་གོང་མའི་ཞབས་དྲུང་དུ་སྟན་མཐོ་བཅས། ངེད་དཔོན་སློབ་རྣམས་ལ་གཞི་ལེན་ཟབ་རྒྱས་གནང་ཞིང་དྲི་བ་བཀའ་དྲིན་བསྐྱངས་པར་སྐྱབས་གནས་ཁུ་དབོན་གྱི་ཐུགས་རྗེས་ལེགས་པོ་བྱུང་ཚུལ་གྱི་རྒྱུ་མཚན་དང༌།
དངོས་པོ་རྣམས་ཐོ་དང་བཅས་ཕུལ་བར། དབོན་ཆུང་གི་ཐོག་མར་འགྲོ་དོན་ལ་བྱོན་པར་འབུལ་བ་ཤིན་ཏུ་རྒྱ་ཆེ་བ་འདི་རྟེན་འབྲེལ་ལེགས་ཤིང༌། སླད་ནས་ཕྲིན་ལས་རྒྱས་པ་འོང་འདུག་གི་བསླབ་དོན་སྩལ།
དེ་འཕྲལ་ཚ་བ་དབུ་མཛད་ཆོས་རྒྱལ་མཚན་དང༌། སྐུ་ཚབ་གསོལ་དཔོན་བསོད་ནམས་གྲགས་པ་གཉིས་ལ་དད་རྫས་རྣམས་གཙུག་ལག་ཁང་གི་ཞིག་གསོས་ལས་ཆུད་མི་ཟ་བར་དགོས་པའི་བསླབ་དོན་བཅས་རྩིས་སྤྲོད་དང་ཞིག་གསོས་ཀྱི་ལྗགས་བཀོད་གནང་སོང༌།
དགུན་སྨད་དུས་མཆོད་སོགས་ལ་སྔར་རྒྱུན་བཞིན་ཞབས་ཕྱི་ཞུས།། ༈ ལྕགས་ཡོས་ལོར་རང་སྟོན་དང༌། སྒྲ་མི་སྙན་པའི་ཚེ་སྒྲུབ་གཉིས་བདུན་ཕྲག་རེ་བསླབ་སྟོན་ལྟར་བྱས།
གཞན་མ་གོང་མ་རིན་པོ་ཆེ་སྐུ་ལྟེམ་པའི་ཞབས་ཕྱིར་བསྡད། སེ་ར་ནས་འོད་ཟེར་བླ་མས་འཕགས་པ་རིན་པོ་ཆེའི་ཐུགས་དམ་རྟེན་གུར་མགོན་འཁོར་བཅས་ཀྱི་

སྐུ་རྡོ་ནག་ལས་གྲུབ་པས་གཙོས་རྟེན་དང་མཆོད་ཆ། གསེར། དངུལ། རྟ། དྲེའུ། མཛོ། ཁལ་སོགས་འབུལ་བ་ཤིན་ཏུ་ཆེ་བར་ཕུལ། ངེད་ད་ལན་དུས་ཀྱི་འཁོར་ལོའི་བཀའ་དབང་དང༌། གཞན་འདོད་ཆོས་ཁ་ཅིག་ཞུ་འདོད་ལ་བརྩེ་འཛིན་བཀའ་དྲིན་ཆེ་དགོས་ཚུལ་ཞུས་སོང་བར།
ཞུ་བ་པོའི་ངོར་དང༌། ངེད་རང་ལ་དགོངས་ནས་ཞལ་བཞེས་གནང༌། རྗེ་དབོན་རིན་པོ་ཆེས་ཀྱེ་རྡོ་རྗེའི་རྒྱུ་ལམ་སོགས་ཆག་མེད་རྣམས་དང༌། ངེད་རང་ལ་སྒྲུབ་ཐབས་རྒྱ་མཚོ་དགོས་གསུང་བ་ཐུགས་འདོད་ལྟར་ཞུས།
དེ་ནས་གོང་མ་ཆོས་ཀྱི་སྤྱན་ལྡན་དཔལ་དུས་ཀྱི་འཁོར་ལོའི་སྐུར་བཞེངས་ཏེ་རྒྱུ་སྐར་བདག་པོ་ལྷ་དྲུག་བརྒྱ་སོ་དྲུག་གི་དཀྱིལ་འཁོར་དུ་བདག་པོ་ཆེན་པོའི་དབང་དང་བཅས་པ་རྫོགས་པར་གནང༌།
མཁའ་འགྲོ་རྒྱ་མཚོ། དྲིལ་བུ་ལུས་དཀྱིལ་གྱི་དབང་དང༌། ཐུན་མོང་མ་ཡིན་པའི་རྗེས་གནང་གི་རིགས་ཁ་ཡར་སྩལ། དེ་སྐབས་རྗེ་དབོན་རིན་པོ་ཆེས་གོང་མ་སྐུ་རྟེན་པ་བཅས་བརྟག་པ་ཞིག་མཛོད།
འོད་ཟེར་བླ་མར་གསུངས་སོང་བར་བཀའ་བཞིན་ཞུ། མར་མེ་ལེགས་པ་ཞིག་དང༌། འབྲུ་གཙང་མ་ཞིག་དགོས་ཞུས་སོང་བ་བཞིན་གནང༌། ཕྱིར་ཉིན་འུར་བའི་ཚུལ་དང་བཅས་གོང་མ་རིན་པོ་ཆེ་སྐྱེ་འཆི་ལ་རང་དབང་ཐོབ་པས་བཞུགས་མི་བཞུགས་ཁོང་རང་གིས་མཁྱེན།
འོན་ཀྱང་ངེད་རང་དཔོན་སློབ་རྣམས་ཀྱིས་བརྟན་བཞུགས་རྒྱས་པ་ཞིག་འབུལ་དགོས་འདུག །རྗེ་དབོན་རིན་པོ་ཆེ་ལ་སྐུ་དོག་ཤིན་ཏུ་ཆེ་བར་འདུག་པས་སྐུ་རིམ་དུ་བཀའ་འགྱུར།
འབུམ་བརྒྱ། ཤིར་སྙིང་འབུམ་གཏེར། ཕྱོགས་བཞིའི་གཏོར་མ་སོགས་སྐུ་རིམ་མང་བ་གནང་དགོས་འདུག་ཞུས་སོང་ཞིང༌། ངེད་རང་ལ་གཟིགས་ནས་དབུ་ལ་རྡོ་

བརྒྱབས་ཀྱང་མི་འཆི། ཁྱེད་ཁུ་དབོན་གྱི་མཇུག་ཟིན་པ་འོང་གསུངས། བརྟག་པ་རྣམས་ཞུས་སོང༌། ལུགས་གཉིས་ཀྱི་སྒོ་ནས་ཚིམ་པར་མཛད་དེ་རང་གནས་སུ་བྱོན། འདི་ལོ་ས་གསུམ་སྐྱེ་རྒུའི་གཙུག་རྒྱན་རྒྱལ་དབང་ཐམས་ཅད་མཁྱེན་པ་ཆེན་པོ་རྒྱ་ནག་ཕོ་བྲང་ནས་སྤྱན་འདྲེན་པ་བྱོན་པ་དང་ལྷན་དུ་འུ་དུ་སུ་ནས་ངེད་རང་གི་འབུལ་དབོན་ད་རྒན་ཆོས་རྗེས་འབུལ་སྐྱེལ་བ་རྫོང་བདའ་བྱས་པ་དང༌།
བི་ལིག་ཏུ་ནང་སོ་གསེར་མགོན་སྐུ་གཉེར་བླ་མ་ཀུན་དགའ་རིན་ཆེན་གྱི་གྲྭ་པ་རྣམས་ཀྱིས་བསྐུར་མ་ཆེ་ཙམ་འབྱོར།
གསེར་དངུལ་གོས་དར་སོགས་ཀྱི་འབུལ་བ་གྱ་ནོམ་པ་འབྱོར། གོང་མའི་མཇལ་ཁ་ཁྱུག་ཙམ་བཏང་ཞིང༌། དེར་རང་སྐུ་མཆེད་ཀྱིས་དབང་རྗེས་གནང་སོགས་འདོད་ཆོས་དང་ཚོགས་བསྔོ་ཀྱང་བྱས།
རྩེ་གདོང་ནས་ཁྲི་ཆེན་གོང་མ་ཆེན་པོ་ཕོ་བྲང་དུ་ཕེབ་རྫོང་འབུལ་བར་ཕེབ། དེ་ཞོར་ནཱ་ལེནྡྲར་ཆིབས་ཁ་བསྒྱུར་བར་ངེད་རང་སྐུ་མཆེད་ནས་ཆིབས་བསུ།
སེར་སྦྲེང༌། གཞི་ལེན་ཟབ་རྒྱས་ཞུས། ཁྲི་ཆེན་བཅོ་བརྒྱད་དུ་གོང་མ་ཆོས་ཀྱི་སྤྱན་ལྡན་གྱི་དྲུང་དུ་ཕེབ། གཟིམས་ཆུང་གི་སྒོར་ཕེབ་བསུ་མཛད། རྩེ་གདོང་ནས་ན་བཟའ་ཆ་ཚང་གིས་གཙོས་དགུ་ཚན་གསུམ་སྩལ་ཞིང༌།
ངེད་སྐུ་མཆེད་ལའང་སྐུ་སྐྱེས་དང༌། ངེད་རང་གི་ལས་ཚན་སོ་སོར་ཀྱང་གནང་སྦྱིན་བཀའ་དྲིན་བསྐྱངས། སྔ་དྲོའི་རིང་གཟིམས་ཆུང་དུ་གསུང་གླེང་རྒྱས་པ་གནང་ཞིང༌། གོང་སྤྱིའི་འཕྲལ་ཕུགས་ཀྱི་སྙན་འབུལ་ཀྱང་ཞིབ་ཏུ་གནང་སོང༌།
ཉིན་བསྟར་ཇ་ཞུས་ལ་ངོས་འགྲོ་སོགས་སྐབས་སྦྱར་བྱས། འདུས་པ་རྒྱ་མཚོའི་ཚོགས་དབུར་ཐམས་ཅད་མཁྱེན་པ་རོང་སྟོན་ཆེན་པོའི་བཞུགས་ཁྲིར་

འཇམ་མགོན་ཁྲི་ཆེན་རིན་པོ་ཆེ་སྤྱན་དྲངས་ཏེ། གསེར་དང༌། དངུལ་གྱི་མཎྜལ། གོས་དར། ཇ། རྟ་སོགས་ཀྱི་འབུལ་བ་རྒྱ་ཆེན་པོ་ཕུལ། བསྟན་འགྲོའི་ཕན་བདེ་སྤེལ་ཕྱིར་བསྔོ་སྨོན་གྱི་རྒྱས་འདེབས་སྨིན་རྒྱས་བཀའ་དྲིན་ཆེ་བར་སྩལ།
ཚོགས་ཆེན་དུ་ཚེ་དབང་དང༌། འཇམ་དབྱངས་དམར་སེར་སོགས་ཀྱི་ཆོས་འབྲེལ་སྩལ་ཞིང་གཙང་དུ་ཆིབས་ཁ་བསྒྱུར། ངེད་རང་གིས་རྒྱལ་ནང་བར་ཆིབས་སྐྱེལ་ལ་ཕྱིན། དགེས་པ་ཆེན་པོས་ཕྱག་མདུད་བྱིན་རྟེན་དང་གནང་སྦྱིན་སྩལ།
རྗེ་དབོན་རིན་པོ་ཆེའི་ཞབས་ཕྱི། བླ་ཁག །ལས་ཚན་རྣམས་ཀྱིས་ཞུས་ནས་ཕོ་བྲང་ཆེན་པོར་ཕེབ་རྫོང་འབུལ་བར་ཕེབ། ངེད་རང་གིས་གོང་མའི་སྐུ་ཞབས་སུ་བསྡད།
ཚ་བ་བླ་མ་དཔལ་ལྡན་འོད་ཟེར་གྱིས་གཙོས་འགྲུལ་པ་མང་ཙམ་དང༌། ཉག་བྲེ་ནས་ཨ་ཧྲང་བླ་མའི་འབུལ་སྐྱེས་བ་འབྱོར་པས་སྣེ་ལེན་གང་དྲག་བྱས། ༈ ཆུ་འབྲུག་ལོར་གོང་མ་རིན་པོ་ཆེས་སྐུ་སྐྱོམ་མེ་བ་ཞིག་བསྙུན་གྱིན་ཡོད་པས་སྐུ་མཚམས་བཅད་རྒྱ་དམ་པར་གནང༌།
ཐུགས་དམ་ཉམས་བཞེས་ཀྱི་རིམ་པ་ནི་ཁོར་ཡུག་ཆག་མེད་དུ་ཉམས་སུ་བཞེས་པ་ནི་གོང་མ་ཉིད་ཀྱི་རྣམ་ཐར་དུ་གསལ་བ་ལྟར་ཕལ་གྱི་བློ་ཡུལ་དུ་ཆུད་པར་དཀའ་བ་ཞིག་གོ
།རྗེ་དབོན་རིན་པོ་ཆེས་ལྗགས་བཀོད་གནང་སྟེ་སྐུ་རིམ་དུ་ཚེ་གཟུངས་འབུམ་ཐེར། ཚེ་ཆོག་སྟོང་རྩ། བཀའ་འགྱུར། འབུམ་རྩ་ཐོན་ཚར་བཅུ་ཙམ་དང༌། གསེར་འོད། གཟུངས་འདུས། ཀུན་རིག་ཆོ་ག་སྟོང་རྩ་གསུམ།
རྣམ་རྒྱལ་སྟོང་མཆོད། ཤེར་སྙིང་འབུམ་ཐེར་སོགས་ཚོགས་ཆེན་གྱི་དབྱར་སྟོན་གཉིས་སྒོར་རེ་བ་ཞིག་སྒྲུབ་པ་དང༌། ཆོས་ལུང་ནས་གྲུབ་པའི་དབང་ཕྱུག་ཆོས་གྲུབ་དཔལ་བཟང་སྤྱན་དྲངས།
ཚེ་དབང་

སོགས་འབུལ་བ་དང༌། ནཱ་ལེནྡྲ་དང༌། དགོན་ལག་སོ་སོས་ཞབས་བརྟན་ཕུལ་ཞིང༌། འཕེན་ཡུལ་གྱི་དགོན་ཆེ་ཕྲ་ཚང་མར་མང་ཇ། བསྔོ་རྟེན་རྒྱ་ཆེ་བ་དང༌། གདུགས་དཀར། ཤེར་སྙིང་སོགས་སྐུ་རིམ་གྱི་སློབ་དཔོན་གནང་ཞིང༌།
བཅོ་བརྒྱད་རང་དུ་བསྐང་བ་གསུང་སྒྲོགས་སོགས་སྐུ་རིམ་གྱི་རིགས་ནར་མར་བསྒྲུབས་ཤིང༌། གཙོ་བོར་རྗེ་དབོན་རིན་པོ་ཆེ་ནས་གསོལ་བ་འདེབས་པ་གནང་བར། ཉིད་སྐྱེ་འཆི་ལ་རང་དབང་ཐོབ་པ་བདག་སོགས་གདུལ་བྱ་རྣམས་དང༌།
བསྟན་པ་དང་སེམས་ཅན་ཐམས་ཅད་ཀྱི་དོན་དུ་ཞབས་པད་ཡུན་རིང་པོར་བརྟན་པ་ཞིག་བཞུགས་དགོས་ཞེས་ཨུ་ཚུགས་ཀྱིས་ཞུ་བ་གནང་སོང་བའི་སྟབས། གཞན་དོན་དུ་དགོངས་བཞེས་ཀྱང་ཇེ་འགྱང་དུ་སོང༌།
སྟོན་ཨ་ལི་ཆོས་རྗེ་ཀུན་དགའ་བཟང་པོ་དཔོན་གཡོག་སུམ་བརྒྱ་སྐོར་འབྱོར་བར་བསུ་བ་དང༌། གཞི་ལེན་སོགས་ཀྱི་ལྗགས་བཀོད་དབོན་གོང་མས་གནང་བ་བཞིན་ངེད་རང་ནས་བསྒྲུབས། གཙང་ལ་མ་བྱོན་གོང་ངེད་སྐུ་མཆེད་ཀྱིས་ཚེ་རྟ།
ཕྱག་རྡོར་སོགས་ཆོས་འབྲེལ་ཁ་ཤས་བྱས། དེ་སྐབས་གཟིམས་ཆུང་རབ་གསལ་དུ་གུར་དྲག་གི་བསྙེན་པ་ཁ་གསོ་ཞིག་གྱིས་གསུང་བྱུང་བ་ལྟར་བདུན་གསུམ་གྱི་མཇུག་ཚོགས་བརྒྱ་ཞིག་ཀྱང་བསླབ་སྟོན་ལྟར་ཞུས།
འདི་སྐབས་གཉིད་གཟིར་རེ་བ་ཞིག་ལ་གཤག་སྐོར་གྱི་སྟེང་དུ་རྟ་རི་བོང་ཙམ་ལ། བནྡེ་ཁྲུ་གང་པ་ཆོས་གོས་དང༌། བསེ་ཐེབ་གྱོན་པ། མིག་ཤིན་ཏུ་ཆེ་བ་ཁྲ་འབུར་རེ་བ་སྡང་མིག་ཏུ་བལྟ་བ།
ཕར་རྒྱུག་ཚུར་རྒྱུག་བྱེད་པ་ཞིག་མཐོང་བྱུང་བ། རེ་ཞིག་ནས་བནྡེ་སྨུག་པོ་ཆེ་བ་ཞིག་ཏུ་གྱུར་ཏེ་མཚམས་ཁང་དུ་འོངས་ནས་ངེད་རང་ལ་མཐོ་མཚམས་པར་

ལྷའི་ང་རྒྱལ་དང་བཅས་སྔགས་བཟླ་བཞིན་པས་ལག་པ་གཡོན་གྱིས་ཡུན་རིང་དུ་བཟུང་ཞིང་གཡས་ཀྱིས་བསྣུན་པས་ཕག་གི་སྐད་ངན་ལྟ་བུ་མང་དུ་འདོན་འདུག་པ། མཇུག་ཏུ་སྙིང་རྗེའི་སེམས་ཀྱིས་བཏང་བར་གར་སོང་ཆ་མེད་དུ་སོང༌།
ཕྱི་ཉིན་སྙན་འབུལ་ཞུས་པར་ཁྱོད་ལ་རྒྱ་འདྲེའི་གནོད་པས་མི་ཚུགས་པའི་རྟགས་སུ་འདུག་གསུང༌། མཚམས་གྲུབ་ནས་གོང་མ་སྐུ་རྟེན་དུ་སོང་འདུག་པའི་ཞབས་ཕྱིར་བཅར་སྡོད་བྱས་ཤིང༌། ནངས་གཅིག་སྔ་བར་གོང་མ་གྲུབ་ཐོབ་ལུགས་དང་མཐུན་པའི་ཚེ་དཔག་མེད་ཀྱི་སྐུ་འོད་ཟེར་དང་བཅས་པ་ཞིག་མཐོང་བས་མོས་གུས་བསམ་གྱིས་མི་ཁྱབ་པ་ཞིག་སྐྱེས་ཤིང༌།
ད་ཞབས་པད་ཡུན་རིང་དུ་བརྟན་པ་ཞིག་འོང་འདྲ་བསམ་ཞིང༌།
ཐ་མལ་གྱི་གདུལ་བྱའི་སྣང་ངོར་ཞིང་གཞན་དུ་གཤེགས་པའི་ཚུལ་ལས་དོན་གྱི་ཚེ་དཔག་མེད་ཡིན་པར་དངོས་སུ་བསྟན་འདུག །ནུབ་གཅིག་རྨི་ལམ་དུ་ནམ་མཁརཟླ་བའི་དཀྱིལ་འཁོར་གྱི་ནང་དུ་ཐམས་ཅད་མཁྱེན་པ་ས་སྐྱ་པཎྜི་ཏ་ཕྱག་གཉིས་ཆོས་འཆད་ཀྱིས་པོད་རལ་བསྣམས་པ།
ཞབས་རོལ་སྟབས། ཆོས་གོས་རྣམ་པ་གསུམ་དང༌། ས་ཞུའི་ལག་གཉིས་སྐུ་པང་དུ་བརྐྱང་བ། སྐུ་མཚར་ཞིང་འཛུམ་པ་དང་བཅས། བདག་ལ་གཟིགས་ཤིང་འོད་ཟེར་གྱི་དྲྭ་བས་ཕྱོགས་ཀུན་ཁྱབ་པ་ཞིག་མཐོང་བས་ཕྱག་དང་མོས་གུས་བྱེད་པ་བྱུང༌།
ཕྱི་ཉིན་གོང་མར་ཞུས་པ་ཤིན་ཏུ་ལེགས། འཆད་ཉན་གྱིས་ཕན་ཐོགས་འོང༌། སུ་ལའང་མ་ཟེར་གསུངས། ཡང་སྐུ་རིམ་དུ་ཆོས་སྒྲོགས་དང༌།
གཏོར་ཟློག །རྣམ་འཇོམས། སྨེ་བརྩེགས་སོགས་ཀྱི་སྐུ་ཁྲུས་དང༌། ཞབས་བརྟན་གྱི་རིགས་མང་བ་ཞིག་བསྒྲུབས་ཀྱང་ཞལ་བཞེས་ངོས་གཟུང་ཙམ་ལས་ཆེར་མི་

གནང་ཞིང༌། ཆོས་སྐྱོང་གུར་ཞལ། རྣམ་སྲས། རབ་བརྟན་མ་རྣམས་ལ་གཏོར་བསྔོ་བརྒྱ་རྩ། བཀའ་སྡོད་ལྟར་སྒྲུབ་པའི་ལྗགས་བསྙེན་དང༌། བསྐང་བ་ཕྲིན་བཅོལ་སོགས་གང་རྒྱས་ཉིན་རེ་བཞིན་གནང་བ་དང༌། ཁྱད་པར་རབ་བརྟན་མས་ཞིང་འདིར་བཞུགས་སུ་གསོལ་བར།
དེ་བཞིན་ཐུགས་ལ་མ་བབས་པའི་རྟགས་བརྔན་པའི་ཚུལ་དུ་བསྐང་བ་སྟོང་ཚར་གནང་འདུག་པ་ནི་ཕྱིས་ཀྱི་གྲྭ་པ་དང༌། བླ་བྲང་བརྒྱུད་པར་བཅས་པར་ཕྲིན་ལས་སྒྲུབ་ཤིག་པའི་བཀའ་བསྒོ་ཡིན་འདྲ།
ཡང་ཉིན་གཅིག་ངེད་ལ་བསླབ་སྟོན་ལ་སྤྱིར་གྱི་ས་སྐྱ་པའི་བསྟན་པ་དང༌། ནཱ་ལེནྡྲ་ཁྱད་པར་བཅོ་བརྒྱད་ཀྱི་བསྟན་ཆུས་གཞིས་དང་བཅས་པར་འཛིན་སྐྱོང་སོགས་དགོས་པའི་བཀའ་ནན་ཆེ་བ་དང༌།
ཡང་བསྟན་པའི་འཛིན་སྐྱོང་དགོས་བརྩེ་གདོང་ཞབས་དྲུང་དབོན་རིན་པོ་ཆེ་དང་ཁྱེད་གཉིས་ལ་རག་ཅེས་བསླབ་སྟོན་གནང་བྱུང་བ་ནི། རྗེ་དབོན་རིན་པོ་ཆེ་བཞུགས་བཞིན་ངེད་ལ་གནང་བ་རྗེ་དབོན་རིན་པོ་ཆེའམ་ཞབས་མི་བརྟན་པར་དགོངས་པའི་བསླབ་སྟོན་དུ་སྣང༌།
ཚེ་ཆོག །ཆོས་འདོན་སོགས་སྐུ་རིམ་གྱི་རིགས་མང་བར་བསྒྲུབས། གྲུབ་པའི་དབང་ཕྱུག་ཆོས་གྲུབ་དཔལ་བཟང་སྤྱན་དྲངས་ཏེ་བཀའ་དབང༌།
གཏོར་ཟློག་གི་རིགས། དབོན་རིན་པོ་ཆེ་དབུས་ཚང་མས་ཞབས་བརྟན་མང་བར་ཕུལ། ལོ་དེའི་ཟླ་བ་བཅུ་གཉིས་པའི་ཚེས་བཅོ་བརྒྱད་ཀྱི་ཉིན་ངེད་རང་མཐོང་སྨོན་ལ་མཆོད་དབུར་ཕྱིན་པས། ནམ་མཁའ་འཇའ་ཚོན་གྱི་གུར་དང༌།
མེ་ཏོག་གི་ཆར་སོགས་ལྟས་ངོ་མཚར་བ་མཐོང་བར་སེམས་མི་དགའ་ཞིང་འཚུབས་པ་ཞིག་བྱུང་བས་མགྱོགས་མྱུར་ལོག་སྟེ་བླ་བྲང་དུ་འོང་པས།

ཞབས་ཕྱི་བ་རྣམས་ཀྱིས་དེ་རིང་སྔ་དྲོ་གཞན་དོན་དུ་དགོངས་གྲབས་གནང་ཞིང༌། ཉིད་ཡོད་མེད་ཀྱི་རྩད་གཅོད་གནང་བྱུང་བར་སོང་ཚུལ་ཞུས་པས། རེ་ཞིག་བཞུགས་པར་ཞལ་གྱིས་བཞེས་བྱུང་ཟེར། དེ་འཕྲལ་སྐུ་ཞབས་སུ་ཕྱིན་པས་བྱིན་རླབས་དང༌།
ཤིན་ཏུ་དགེས་པའི་ཚུལ་གྱིས་བསླབ་སྟོན་བརྩེ་བས་བསྐྱངས་པ་ནི་བྱང་ཆུབ་བར་དུ་རྗེས་སུ་འཛིན་པའི་རྟགས་སུ་འདུག །དེ་ནས་རྗེ་དབོན་རིན་པོ་ཆེའི་བསླབ་དོན་བཞིན་སྐུ་རིམ་དང༌།
ཞབས་བརྟན་ལ་བརྩོན་པར་ཞུས་ཀྱང༌། ཉེར་ལྔའི་ཉིན་ཡ་མཚན་པའི་ལྟས་དུ་མ་དང་བཅས་ཏེ་སྐུ་མདུན་དུ་འཁོད་པ་རྣམས་ཀྱང་ཡིད་མི་བདེ་བ་མེད་པར་མོས་གུས་དུང་ངེ་བར་བྱིན་གྱིས་བརླབས་ཏེ།
རྗེ་དབོན་རིན་པོ་ཆེ་དང༌། ངེད་སྐུ་མཆེད་ལྷན་དུ་ཞལ་གདམས་བསྡུས་ཙམ་དང༌། དེ་ནས་ངེད་ལ་སྤྱི་དང་བྱེ་བྲག་གི་བསྟན་པའི་འཛིན་སྐྱོང་སོགས་ཀྱི་སྐོར་ཞིབ་པར་སྩལ་ཞིང༌། ཕྱག་ཐལ་མོ་སྦྱར་ཏེ་ཕ་མཁྱེན་རབ་ཆོས་ཀྱི་རྗེ་ཕེབ་བྱུང་གསུང་བཞིན་པར་འཇའ་དཀར་པོ་གཟིམས་ཁང་ཐོག་ཏུ་ཟུག་ཅིང༌།
འཇའ་ཁ་དོག་སྣ་ཚོགས་པའི་རིགས་མང་བ་དང༌། མེ་ཏོག་གི་ཆར་སོགས་ལྟས་ཁྱད་པར་ཅན་དུ་མ་དང་བཅས་ཏེ་དག་ཞིང་དུ་གཤེགས་སོ།
།དེ་ནས་བཟུང་དབོན་རིན་པོ་ཆེའི་བསླབ་སྟོན་ལྟར་གོང་མ་དེ་ཉིད་ཀྱི་དགོངས་པ་ཆོས་ཀྱི་དབྱིངས་སུ་རྫོགས་ཐབས་ཀྱི་རིམ་པའི་གྲབས་བྱེད་ཁུལ་བྱས་ཀྱང༌། སྤྱིར་དམ་པ་འདི་ཉིད་ཀྱི་ཐུགས་རྗེ་དང་མཛད་པ་གང་ལ་བསམས་ཀྱང་རྫོགས་པའི་སངས་རྒྱས་དངོས་དང༌།
ཉེ་རིང་དགྲ་གཉེན་མཆོག་དམན་ཐམས་ཅད་དུ་བྱང་ཆུབ་ཀྱི་སེམས་རྒྱུད་ཁོ་ནས་བརླན་ཅིང་བསྟན་པ་དང་འགྲོ་བའི་དཔུང་གཉེན་དམ་པར་གྱུར་པ་དང༌།

ལྷག་ཏུ་རང་ཉིད་ལུགས་གཉིས་ཀྱི་སྒོ་ནས་སྐུ་དྲིན་གཞལ་དུ་མ་མཆིས་ཤིང་ཐུགས་བརྩེ་བ་ཆེན་པོས་དུས་ནམ་ཡང་མི་འདོར་བ་ཞིག་ཡིན་གཤིས་བཟོད་ཐབས་དང་བྲལ་བའི་སེམས་ངལ་ཤིན་ཏུ་ཆེ་བར་གྱུར་ཏོ། །ཀྱེ་ཧུད་འཇིགས་རུང་འཁོར་པའི་ཆུ་མཚོ་ལས།
།སྒྲོལ་བའི་དེད་དཔོན་རིགས་བརྒྱའི་བདག་པོ་དེ། །འོག་མིན་ཞིང་དུ་གཤེགས་ཚེ་བདག་སོགས་འགྲོ། །མི་བཟད་འཁོར་བའི་མཚོ་ལས་སུ་ཡིས་སྒྲོལ། །འོན་ཏེ་མོས་གུས་མཆོག་གིས་ཐུགས་ཡིད་ཟིན།
།ཟབ་རྒྱས་གདམས་པ་རྒྱ་མཚོའི་བཀའ་དྲིན་ཐོབ། །རང་སེམས་བླ་མའི་ངོ་བོར་འདུ་འབྲལ་མེད། །ཇི་ལྟར་བྱས་ཀྱང་བདེ་བ་ཁྱོད་ཀྱི་དྲིན། །དེ་ཚེ་ཡིད་འོང་ལག་འགྲོའི་ཚོགས་རྣམས་དང༌།
།འཆི་མེད་གཞོན་ནུའི་མཆོད་སྤྲིན་སྣ་ཚོགས་ཀྱིས། །ལྷ་ལམ་དོག་པོར་བྱས་པའི་མེ་ཏོག་ཆར། །དབང་པོའི་གཞུ་རིས་ཚོན་གྱིས་ཅི་ཡང་བྲིས། །གཞལ་མེད་ཡིད་བཞིན་དམ་པའི་གདུང༌། །རིམ་གྱིས་ཟག་མེད་ཕལ་ཆེར་ཡལ།
།ལོ་ལྔའི་ཁྱེའུའི་ཚད་གྱུར་པ། །དགྱེས་རྡོར་ངོ་བོར་སྲེག་མཆོད་ཕུལ། །ཨེ་མ་འབྲལ་མེད་རྗེས་འཛིན་བརྡར། །ཟབ་གསལ་ཆོས་ཀྱི་དབྱིངས་ཉིད་ལས། །རྗེ་བཙུན་ཆེན་པོའི་སྐུ་བསྟན་ནས། །མཇལ་ཚེ་དད་གུས་སྤུ་ལོང་གཡོས།
།དེ་ནས་དབོན་རིན་པོ་ཆེའི་བསླབ་དོན་ལྟར་ཀྱེ་རྡོར་དང༌། ཀུན་རིག །བླ་མཆོད་སོགས་ཀྱི་སྒྲུབ་མཆོད། ནཱ་ལེནྡྲ་གཙོ་བོར་གྱུར་པའི་འཕེན་ཡུལ་ཁུལ་གྱི་དགོན་པ་ཆེ་ཆུང་ཐམས་ཅད་སྤྱན་དྲངས་ཏེ་མཆོད་འབུལ་གྱི་རིགས་རྒྱ་ཆེ་བར་བསྒྲུབས།
སྐུ་གདུང་རིན་པོ་ཆེ་རིམ་གྱིས་ཡལ་ཏེ་ཁྱེའུ་ལོ་ལྔ་ཙམ་དུ་གྱུར་པ་དགྱེས་མཛད་རྡོ་རྗེ་དང་

དབྱེར་མ་མཆིས་པར་ཀྱེ་རྡོར་གྱི་སྒོ་ནས་དཔོན་སློབ་ཁ་ཤས་ཀྱིས་སྲི་ཞུས་ཞུགས་སུ་ཕུལ་བས་ཡིད་བཞིན་གྱི་ནོར་བུ་ལྟ་བུར་རྩོལ་བ་ལ་མ་ལྟོས་པར་གདུང་ཡེ་ཤེས་ཀྱི་མེ་རང་འབར་དུ་གྱུར། ཞག་བདུན་ནས་གདུང་ཁང་ཞལ་ཕྱེ་བ་ན།
གདུང་རུས་རྣམས་ཀྱང་ཕལ་ཆེར་ཡལ་ནས་བྲེ་གང་ཙམ་ལུས་པ་སྐུ་དང༌། ཡིག་འབྲུ། རིང་བསྲེལ་གྱི་ཕུང་བོར་གྱུར། རྗེ་དབོན་རིན་པོ་ཆེས་རིགས་བརྒྱའི་ཁྱབ་བདག་རྒྱལ་དབང་ཐམས་ཅད་མཁྱེན་པ་ཆེན་པོ་རྒྱ་ནག་ཏུ་ཆིབས་ཁ་བསྒྱུར་གཤིས།
མཆོད་འབུལ་གྱི་རྟེན་རྣམས་སྡེ་སྲིད་སྐུ་ཞབས་སུ་འབུལ་བ་དང༌། དེ་ཁའི་གནས་ཚུལ་རྒྱ་ནག་ལ་སྐུ་ཞབས་རིན་པོ་ཆེར་སྙན་འབུལ་ཞུ་གྲོགས་མཁྱེན་ཞུ་བ་དང༌།
སྡེ་སྲིད་སྐུ་ཞབས་མཇལ་བ། ཇོ་ཤཱཀ་གིས་གཙོས་གཙུག་ལག་ཁང་རྣམས་དང༌། སེར་འབྲས་སོགས་ལ་མཆོད་འབུལ་དུ་ཕེབ། གཞུང་ས་ཆེན་པོ་ནས་ཀྱང་གནང་སྦྱིན་གཞན་དང་མི་འདྲ་བ་སྩལ་འདུག་ཅིང༌། ཚུར་ཕེབ་འཕྲལ་ས་སྐྱ་ནས་འབྲི་གུང་བར་གྱི་བླ་ཆེན་ཁག་སོ་སོར་མཆོད་འབུལ་གྱི་རྟེན་རྣམས་སྒྲིག་པ་གནང་ནས་འབུལ་མི་རྣམས་རྫོང་བདའ་གནང་བ་སོགས་དགོངས་རྫོགས་ཀྱི་རིམ་པ་ཇི་སྙེད་དུ་སྒྲུབ་པའི་ཞབས་ཕྱི་ཞུས།
༈ ཆུ་སྦྲུལ་ལོར་རྗེ་དབོན་རིན་པོ་ཆེ་གསུང་འཆམ་སྐུ་ཚད་དུ་སོང་བས་ཤིན་ཏུ་སྐུ་ལྟེམ་པ་ནོར་རྒྱས་དྲུང་འཚོ་བ་བོས། འཕྲོད་བསྟེན་ཞུས། སྐུ་རིམ་དུ་བཀའ་འགྱུར། ཟློག་པ། ཤེར་སྙིང་ཁྲི་ཚར།
ཆོས་སྲུང་རྣམས་ལ་བསྐང་བ་བརྒྱ་ཚར་རེ། འཕེན་ཡུལ་ཁུལ་གྱི་དགོན་ཆེ་ཕྲར་མང་ཇ། ཞབས་བརྟན་སོགས་ཤིན་ཏུ་གྲུལ་བར་ཞུས་ཀྱང་བསྟན་དང་བདག་སོགས་འགྲོ་བ་ཡོངས་ཀྱི་བསོད་ནམས་ལས་

མ་གྲུབ་པའི། ངེད་ལ་གོང་མ་ཆོས་ཀྱི་སྤྱན་ལྡན་གྱི་དངུལ་གདུང་སོགས་རྟེན་བཞེངས་དང༌། དགོངས་རྫོགས་ཀྱི་རིམ་པ། དགོན་པའི་འཛིན་སྐྱོང་སོགས་ཞིབ་པར་བཀའ་གནང་ནས། གོང་མ་ཆོས་ཀྱི་རྒྱལ་པོའི་དྲུང་དུ་ཕེབ་བཞེད་ཀྱི་ཟླ་བ་གསུམ་པའི་ཚེས་ཉི་ཤུའི་ཉིན་ནམ་མཁའ་ནས་སྒྲ་ཤིན་ཏུ་ཆེ་བ་འོད་དཀར་པོ་ནུབ་ཏུ་རྒྱུག་པ་དང་བཅས་གཟུགས་སྐུ་ཆོས་ཀྱི་དབྱིངས་སུ་ཐིམ་པའི་ཚུལ་བསྟན།
བདག་ཅག་རྣམས་ཅི་བྱ་གཏོལ་མེད་དུ་གྱུར་ཏེ་གདོང་མཆི་མས་ཁེངས་པ་དང༌།
ལ་ལ་དྲན་མེད་དུ་བརྒྱལ་བར་གྱུར་ཏོ། །དམ་པའི་རྒྱལ་ཚབ་རྗེ་དབོན་རིགས་བརྒྱའི་བདག །གཟུགས་སྐུ་བདེ་ཆེན་ཞིང་དུ་བསྡུས་པའི་ཚེ། །བདག་ལ་ལུགས་གཉིས་བསླབ་ཆའི་ཞལ་གདམས་སྩལ།
།འོད་དཀར་སྒྲ་དང་བཅས་ཏེ་མཁའ་ལ་བྱོན། །སྐྱབས་གཅིག་ཐུགས་རྗེའི་འོད་སྟོང་ལྡན་པ་དེ། །ཆོས་དབྱིངས་ནུབ་རིའི་ཕག་ཏུ་གཟིམས་པ་ན། །མོས་གུས་ཟེའུ་འབྲུ་རྒྱས་པའི་ཆུ་སྐྱེས་བདག
།མྱ་ངན་གདུང་བའི་སེམས་ཀྱི་འདབ་མ་ཟུམ། །དེ་ལྟར་ཁུ་དབོན་ཟུང་གི་དགོངས་པའི་མཐའ། །མཐའ་བྲལ་ཆོས་ཀྱི་དབྱིངས་སུ་རྫོགས་པའི་ཆེད། །ཆེད་དུ་ཀུན་བཟང་མཆོད་པའི་སྤྲིན་ཕུང་དུ། །དུ་མར་ཡིད་ཀྱི་སྤྲུལ་དང་མངོན་སུམ་བསྒྲུབས།
།དེ་ནས་ཚང་མ་གྲོས་དང་བཅས་ཏེ་སྐུ་གདུང་རིན་པོ་ཆེར་ཆས་ཞུགས་ཕུལ་ཏེ། མེ་ཏོག །སྤོས། མར་མེ་བརྒྱ་ཕྲག་དུ་མ་དང༌། མཎྜལ། བླ་བྲེ། འཕེན། གདུགས། རོལ་མོ་སོགས་མཆོད་པའི་བྱེ་བྲག་མཐོང་བ་ཙམ་གྱིས་ཡིད་འཁུལ་བ་བཤམས།
བླ་མ་སངས་རྒྱས་ལ་གསག་སྦྱང་ག་ལ་དགོས་ཀྱང་གདུལ་བྱ་རྣམས་

བསོད་ནམས་གསོག་པའི་ཕྱིར། ཀྱེ་རྡོར་བ་བཅུ་གཅིག །ཀུན་རིག་པ་བཅོ་ལྔ། བླ་མ་མཆོད་པ་དང་བཅས་ཞག་བཞི་བཅུ་ཞེ་དགུའི་བར། བླ་མ་དཀྱིལ་འཁོར་གྱི་གཙོ་བོར་བཞུགས་པ་ལ་མཆོད་པ་ཕུལ། ཞག་གསུམ་སོང་བའི་ཐོག་ཚོགས་ཆེན་གྱིས་ཀུན་རིག་གི་སྒྲུབ་མཆོད་གནང་བར།
བླ་ཁག་སོ་སོར་འབུལ་བ་དང༌། དགེ་འདུན་རྣམས་ལ་བསྙེན་བཀུར་གཟབས་པར་བྱས། སྐུ་ཚིགས་རྣམས་ལ་འཕེན་ཡུལ་གྱི་དགོན་ཆེན་ཁག་རྣམས་རེ་རེ་དང༌།
ཆུང་བ་རྣམས་གཉིས་གསུམ་སོགས་གདན་དྲངས་ནས་མཆོད་འབུལ་ཞུས། ངེད་རང་ངོས་ཀྱི་ལྷ་སར་སྡེ་སྲིད་རིན་པོ་ཆེའི་སྐུ་ཞབས་སུ་མཇལ་རྟེན་དཔངས་མཐོ་བ་དང༌། གོང་ས་ཆེན་པོར་མཆོད་འབུལ་རྟེན་ཐུགས་རྗེ་ཆེན་པོ་སེམས་ཉིད་ངལ་བསོའི་སྐུ་བརྙན་གྱིས་གཙོས་རོལ་མོ་སོགས་མཆོད་ཆའི་རིགས་དང༌།
བླ་བྲེ་བུམ་གདན་མ། གོས་དར། ཁྲབ་གསེར་གཞུང་མ་སོགས་གོ་མཚོན་གྱི་རིགས། རྟ། ཇ་སོགས་འབུམ་དཔངས་མཐོ་བ་ཕུལ་ཞིང༌།
རྒྱ་ནག་ཏུ་རིགས་བརྒྱའི་ཁྱབ་བདག་རྒྱལ་དབང་ཐམས་ཅད་མཁྱེན་གཟིགས་ཆེན་པོར་སྙན་འབུལ་ཞུ་བ་གནང་དགོས་ཚུལ་ཞུ་བ་བཅས་མཆོད་འབུལ་ལ་ཕྱིན་པར་སྐུ་ཞབས་སུ་གདན་བཟོས་དང་གནས་ཚུལ་གྱི་དྲི་བ་བཀའ་དྲིན་བསྐྱངས་པ་གནང༌།
ངེད་རང་ལོ་ཆུང་བས་དགོན་ཆོས་གཞིས་གྲྭ་རིགས་སོགས་ལ་འཛིན་སྐྱོང་དཀའ་བ་འདུག་པ་བརྩེ་འཛིན་གནང་དགོས་པའི་སྙན་འབུལ་ཞུས་པར། སྐུ་སྐྱེ་ལྟ་བུ་སྒུག་དགོས་པ་ནི་མིན། ཁྱེད་རང་བླ་མ་བརྒྱུད་པའི་རིམ་བྱོན་གཞན་དང་མི་འདྲ་ཞིང༌།
ཁྱད་པར་གཞུང་ནས་མིག་རྒྱང་དགོས་པ་ཡིན་པས་སྔར་རྒྱུན་ལྟར་བརྩེ་འཛིན་འོང་ཞིང༌། གང་སར་སྔར་ལས་མ་གཡོས་པར་མཛོད་གསུང་པའི་བསླབ་

དོན་བཀའ་དྲིན་བསྐྱངས་ཤིང༌། ཟུར་གསོས་དཔངས་མཐོ་བ་སྩལ། ཇོ་ཤཱཀ་རིན་པོ་ཆེས་གཙོས་རྟེན་གསུམ་རྣམས་ལ་སྙན་དར། སྤོས། ཞལ་ཟས། དཀར་མེ་བཅས་མཆོད་འབུལ་རྒྱས་པར་བསྒྲུབས། འོད་ཁར་ཀོ་འཇའ་དང་སྦྲགས་པའི་གནང་སྦྱིན་གོས་རྒྱན་བཞིའི་བེར།
པང་ཁེབས། གན་དཀར། གསེར་སྒ་ཆ་ཚང༌། རྟ་སོགས་བླ་ཆས་ཆ་འགྲིགས་དང༌། གོས་དར། ཕྲུག་རས། ཇ་འཁོར་དྲུག་ལྔ། མར་ཁལ་བརྒྱ་སོགས་དགུ་ཚན་བདུན་དང༌། ཟ་དམ་ནས་འབྲུ་ཁལ་སུམ་བརྒྱའི་བཀའ་འཛིན་བཅས་ལྷོ་བྲག་ལྷ་ཁང་ནས་གནས་ཚང་དུ་བྱོན་ནས་བསླབ་དོན་རྣམས་ཞིབ་ཏུ་སྩལ་བས་ཚང་མས་འགྲན་མེད་ལྟ་བུའི་བཀའ་དྲིན་བསྐྱངས།
གཙང་དུ་འགྲོ་བའི་ལམ་ཡིག་ཀྱང་སྩལ། བསྟི་གནས་སུ་འབྱོར་ནས་དབོན་གོང་མའི་སྐུ་གདུང་རིན་པོ་ཆེར་དར་རས་ལ་དྲི་བཟང་བྱུགས་ཏེ་ན་བཟར་ཕུལ།
གཟིམས་ཆུང་དུ་བྱེ་སྟེམས་ཞུས་ཏེ་མཆོད་པ་རྒྱུན་མ་ཆད་པར་ཕུལ། གོང་མའི་གདུང་ཐལ་བསྲེས་པའི་བིརྺ་པ།
ས་ཆེན། ས་པཎ་སོགས་བླ་མའི་སྐུ། ཀྱེ་རྡོར། འཇིགས་བྱེད། གཤེད་དམར་སོགས་ཡི་དམ་དུ་མ། སྟོན་པ་དང་བྱམས་པ། ཚེ་དཔག་མེད་སོགས་སངས་རྒྱས་ཀྱི་སྐུ། རིགས་གསུམ་མགོན་པོ་སོགས་བྱང་ཆུབ་སེམས་དཔའི་སྐུ་ཁྲི་ཕྲག་ཏུ་ཉེ་བར་གསེར་གྱི་ན་བཟའ་གསོལ་བ་དང༌།
ཚེ་དཔག་མེད་ཀྱི་སྐུ་སྤར་མ་རྒྱུག་མཐོ་རེ་ཙམ་ཡོད་པ་ཉིས་བརྒྱ་དང་བཅུ་གསུམ་ལ་རིང་བསྲེལ་རེ་བཞུགས་པར་གསེར་བཏུལ་མ་ཞོ་བརྒྱ་དང་དྲུག་ཅུ་རེ་གཅིག་སོང༌།
ཨ་ལི་ཆོས་རྗེ་དཔོན་སློབ་རྣམས་གཙང་ནས་འཁོར། སྦྱོང་དཀྱིལ་དང་ཚེ་དཔག་མེད་ཀྱི་དབང༌། སྒྲུབ་ཐབས་

བརྒྱ་རྩ་སོགས་རྗེས་གནང་གི་རིགས་རྣམས་ཐུགས་འདོད་ལྟར་བྱས། བླ་ཁག །གཟིམས་ཁང༌། ལས་ཚན་ཁག་དང་བཅས་བགྲོས་ཏེ་ཐམས་ཅད་མཁྱེན་པ་རོང་སྟོན་ཆེན་པོའི་ཆོས་ཀྱི་ཁྲིར་སྡོད་དགོས་ཚུལ་གསུང་པ་བཞིན་བསྡད་དེ།
བདག་ཅག་གི་སྟོན་པ། གནས་བརྟན་བཅུ་དྲུག་གི་རྗེས་གནང་བྱས་ཤིང༌། ཚོགས་ཆེན་གྱི་ཁྲི་འབུལ་ཅི་ནུས་ཀྱང་མཛད། འདི་ཁའི་གང་ཅིའི་འཛིན་སྐྱོང་དང༌། གཤེགས་རྫོང་གི་མཇུག་རྣམས་གཅུང་རིན་པོ་ཆེས་གནང་ནས།
ངེད་རང་དཔོན་སློབ་བཅོ་ལྔ་སྐོར་བྱང་ལམ་བརྒྱུད་གཙང་དུ་ཕྱིན། ཐོག་མར་གདན་ས་ཆེན་པོ་རྩེ་གདོང་དུ་ཁྲི་ཆེན་བྱམས་པ་བསོད་ནམས་པ་སྐུ་མཆེད་ཁུ་དབོན་རྣམས་དང་མཇལ། རྟེན་མཆོད། གོས་དར།
ཇ། རྟ་སོགས་ཀྱི་མཆོད་འབུལ་རྒྱས་པར་ཕུལ། ཚོགས་སུ་མང་ཇ་རྟེན་མཇལ་རྣམས་ཞུས། ལུགས་གཉིས་ཀྱི་བདག་རྐྱེན་བརྩེ་བས་བསྐྱངས། ས་སྐྱར་བགྲོད་པའི་ལམ་དུ་མཐའ་འདུལ་གྱི་གཙུག་ལག་ཁང་གཙང་འགྲམ་བྱེ་མ་ལྷ་ཁང་མཇལ།
སྙན་དར་དང་མཆོད་པ་རྒྱས་པར་ཕུལ། གསེར་མདོག་ཅན་དུ་པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་དངུལ་གདུང་རིན་པོ་ཆེར་སྙན་དར། མཁན་པོར་བསྔོ་རྟེན། ཚོགས་སུ་མང་ཇ་བཅས་ཞུ་མི་བཏང༌།
རིམ་གྱིས་བསྐྱོད་པ་གཞིས་རྩེར་སླེབས་པ་རྫོང་ནས་ཟུར་གསོས་དང༌། བཟན་ཤིང་གི་བདག་རྐྱེན། བཀྲ་ཤིས་ལྷུན་པོར་པཎ་ཆེན་ཐམས་ཅད་མཁྱེན་པ་མཇལ། མཆོད་འབུལ་དཔངས་མཐོ་བ་ཞུས། བདག་རྐྱེན་དང་གནང་སྦྱིན་གཟབས་པ་གནང༌།
གནས་མཇལ་རྒྱས་པར་ཞུས། ཞྭ་ལུ་དང༌། ཨེ་ཝྃ་ཆོས་ལྡན་གྱི་རྟེན་གཙོ་ཆེ་བ་རྣམས་སུ་སྙན་དར་དང༌།

བླ་ཁག་སོ་སོར་མཆོད་འབུལ་དང༌། ཚོགས་སུ་མང་ཇ་ཞུ་མི་རྫོང་བདའ་བྱས། སྣར་ཐང་གི་གཙུག་ལག་ཁང་མཇལ་བར་ཕྱིན། སྙན་དར་དང་མཆོད་པ་ཕུལ་ཞིང༌། ས་ལུགས་ཀྱི་གྲྭ་ཚང་ལ་གྲྭ་ཇ་ཞུས། ཆུ་མིག་གཙུག་ལག་ཁང་དུ་སྙན་དར་དང་མཆོད་པ་ཕུལ།
མེ་འབར་གྱི་གཙུག་ལག་ཁང་དར་ལུང་གཉན་དུ་ཕྱིན། སྙན་དར་མཆོད་གཏོར་རྒྱས་པར་ཕུལ་ཞིང་ཕྲིན་བཅོལ་ཞུས། ཞོ་མ་ལ་བརྒྱུད་ཕྱིན་ཏེ་གདན་ས་ཆེན་པོ་མཐོང་བས་ལུས་ཀྱི་བ་སྤུ་ལྡང་ཞིང་དད་གུས་ཀྱི་དགའ་བ་ཚད་མེད་པ་སྐྱེས།
གཞི་ཐོག་ཏུ་གཏུགས་པས་གནས་ཚང་ཞིག་ཏུ་ཟུར་ཆས་གྱ་ནོམ་པ་དང་བཅས་སྐྱེལ་བ་གནང༌། གོང་བཞུགས་ཁམས་གསུམ་ཆོས་ཀྱི་རྒྱལ་པོའི་མཇལ་ཁ་དགོས་ཚུལ་ཞུས་པར།
ཕྱག་མཛོད་ནས་དེང་སང་སྐུ་ཤིན་ཏུ་ལྟེམ་པ་ཞིག་ཡོད་པས་མཇལ་ཁ་མི་འོང་འདྲའང་སྙན་འབུལ་ཞུ་ཟེར། ཞག་གསུམ་སོང་བའི་ཐོ་རངས་ཀྱི་རྨི་ལམ་དུ་ངེད་རང་བཅོ་བརྒྱད་བླ་བྲང་དུ་འདུག་པར། མི་ཞིག་བྱུང་ནས་གོང་མ་ཆོས་ཀྱི་སྤྱན་ལྡན་མཇལ་བར་ཤོག་ཟེར་བས་ཞིང་བརྗེས་ཀྱང་མཇལ་རྒྱུ་ཡོད་ཁུལ་གྱི་བླ་བྲང་གི་རྒྱབ་ལྕང་རར་ཕྱིན་པས།
ནེའུ་གསེང་ཡིད་དུ་འོང་བ་ལྗོན་ཤིང་དང་མེ་ཏོག་གིས་བརྒྱན་པའི་དབུས་ན།
སེང་གེས་བཏེགས་པའི་རིན་པོ་ཆེའི་ཁྲི། པདྨ། ཉི་མ། ཟླ་བའི་གདན་ལ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་སྐུ་མདོག་དཀར་ལ་དམར་བའི་མདངས་ཆགས་པ། ཞལ་འཛུམ་བག་དང་ལྡན་པ། ཕྱག་གཡས་མི་འཇིགས་པའི་ཕྱག་རྒྱ་དང༌།
གཡོན་པས་བདུད་རྩི་ཁོལ་བཞིན་པས་གང་བའི་ཐོད་པ་དཀར་པོ་བསྣམས་པ། འཇའ་

འོད་ཀྱི་གུར་དང༌། མེ་ཏོག་གི་ཆར་འབབས་བཞིན་པ་དང་བཅས་པ་མཇལ་ཞིང༌། ཕྱག་འཚལ། བྱིན་རླབས་ཞུས་པས། ཕྱག་གཡས་སྐྱབས་སྦྱིན་གྱི་ཕྱག་རྒྱ་དང་བཅས་བདག་གི་མགོ་ཐོག་ཏུ་བཞག་ནས། དབོན་ཆུང་བྱོན་པ་ཨེ་ཡིན་གསུངས་པས་དགའ་སྤྲོ་དང་སེམས་ལ་བདེ་བ་ཚད་མེད་པར་གྱུར་ཚེ།
རྗེ་ཉིད་ནི་མ་བཞུགས། རྗེ་བཙུན་རིན་པོ་ཆེ་དང་མཇལ་སྙམ་པའི་མུས་ལ་གཉིད་སད། ཉི་མ་རྩེ་ཤར་ལ་མགྲོན་གཉེར་བྱུང་ནས་གོང་བཞུགས་མཇལ་དུ་ཤོག་ཟེར་བྱུང་བས།
རྗེ་གོང་མ་དེ་ཉིད་དང༌། སྔགས་འཆང་བླ་མ་གཉིས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་སླར་ཡང་བསྟན་འགྲོའི་དོན་དུ་སྤྲུལ་པའི་ཟློས་གར་བསྟན་པར་གདོན་མི་ཟ་བར་མངོན་ཞིང༌།
ཕྱག་དབང་དང་མཆོད་འབུལ་གྱི་རྟེན་ལ་སྐུ་གསུང་ཐུགས་རྟེན། གསེར་དངུལ་གྱི་མཎྜལ། སིལ་སྦུགས། གོས་དར། ཇ་རས། རྟ་སོགས་འབུལ་བ་ཤིན་ཏུ་བཟང་བ་དང་བཅས་ཡབ་སྲས་མཇལ་བར་ཕྱིན་པས། གཞི་ཐོག་གི་ཚོམ་དམར་དུ་འཕགས་པ་རིན་པོ་ཆེའི་བཞུགས་ཁྲིའི་སྟེང་དུ་བསྙུན་མི་མངའ་བའི་ཚུལ་དུ་བཞུགས།
སྐུ་མདུན་དུ་གདན་བཟོས་ཆེ་བའི་ཁར་བསྡད། དགྱེས་པ་ཆེན་པོའི་འཛུམ་བག་དང་བཅས་གསོལ་ཇ་གསུམ་གྱི་རིང་དྲི་བ་དང་འཕྲལ་ཕུགས་ཀྱི་བསླབ་དོན་བཀའ་དྲིན་བསྐྱངས་ཤིང༌།
སྡེ་སྲིད་སྐུ་ཞབས་སུ་སྙན་འབུལ་ཞུ་རྒྱུའི་ངག་མ་བསླབ་དོན་ཀྱང་སྩལ། ཐམས་ཅད་མཁྱེན་པ་ས་སྐྱ་པཎྜི་ཏ་དང་འཇམ་དབྱངས་དབྱེར་མེད་ཀྱི་བླ་མའི་རྣལ་འབྱོར་དང༌།
འོད་དཔག་མེད་ཀྱི་སྣང་བ་བསྒྱུར་བའི་འདའ་ཁ་མ་གནང་ཞིང་ཞག་བཅུ་སྐོར་ཞིག་བསླབ་སྟོན་བཞིན་བསྡད། དེའི་རིང་བདག་

རྐྱེན་གཞན་དང་མི་འདྲ་བ་སྩལ་ཞིང་གདུང་བརྒྱུད་རིན་པོ་ཆེ་འཇམ་དབྱངས་བསོད་ནམས་དབང་ཕྱུག་ལ་མཆོད་འབུལ་གྱི་རྟེན་རྣམས་ཕུལ་ཏེ་མཇལ་ཁ་ཞུས། རབ་འབྱམས་པ་བཀྲ་ཤིས་ཀྱིས་སྣ་ཤེན་མཛད་དེ་དབུ་རྩེ་ནས་བཟུང་ལྷ་ཁང་ཐམས་ཅད་དུ་སྙན་ཤལ་སྤོས་སོགས་དངོས་འབྱོར་ཡིད་སྤྲུལ་གྱི་མཆོད་འབུལ་རྒྱས་པར་ཞུས།
སྒོ་རུམ་དུ་བསེ་འབག་མཇལ་བས་སྐུ་བོང་ཤིན་ཏུ་ཆེ་ཞིང༌། ཞལ་སྣུམ་བག་ཆེ་བ་ཞིག་ཏུ་མཐོང༌། པུ་ཏྲའི་བླ་མཚོར་ཡང་སྣུམ་དྭངས་པ་ལྟ་བུའི་ནང་ནས་ལས་མགོན་གྱི་ཞལ་སྨུག་ནག་ཁྲོ་ཞིང་བརྗིད་པ།
དབུ་སྐྲ་ཐོར་ཅོག་བྱས་པ་ཞིག་མཐོང༌། ལྷ་ཁང་ཆེན་མོར་མང་ཇ་དང༌། མཁན་པོར་མཆོད་འབུལ་གྱི་རྟེན་ཀྱང་ཕུལ།
དཀར་པོ་རྒྱང་གྲགས་མཇལ། ལྷ་ཁང་སོ་སོར་སྙན་དར་མཆོད་པ་གང་རྒྱས་ཕུལ་ཞིང་བསྟན་འགྲོའི་དོན་དུ་སྨོན་ལམ་ཡིད་ཚིམ་པ་བཏབ། སྒྲོལ་མ་ལྷ་ཁང་མཇལ། སེམས་དཔའ་སུམ་བརྩེགས་ལ་སྙན་དར་འཕངས་བ་ཐུགས་ཀའི་ཐད་དུ་བསྡད་སོང་བ་ཕྲིན་ལས་རྒྱས་པ་འོང་འདྲ་བསམ་ཡིད་བདེ་བའང་བྱུང༌།
མཆོད་འབུལ་སྨོན་ལམ་ཡང་དག་བྱས། ཁའུ། ཁྲུ་མ། བྱས་འགྱུར་རྣམས་མཇལ་བར་ཕྱིན། སྙན་དར་དང༌། མཆོད་འབུལ་རྒྱ་ཆེ་བ་དང༌།
བསྟན་འགྲོའི་དོན་དུ་སྨོན་ལམ་བཏབ་ཅིང་བསམ་གླིང་དུ་ཕྱིན་པས་སྐུ་གཉེར་མི་འདུག་པས་སྒོ་དྲུང་དུ་ཅི་དྲག་བསམས་པ་ན། སྒོ་རང་བྱེར་གྱུར་ཏེ་མཇལ་ཁ་དང༌། སྙན་དར་མཆོད་པ་སོགས་སྨིན་རྒྱས་དང༌།
ས་ལམ་གྱི་བར་ཆད་ཞི་ཐབས་སྨོན་ལམ་བཏབ་སྟེ་གཞི་ཐོག་ཏུ་འཁོར། ཕྱི་ཉིན་སྟོན་མོ་རྒྱས་པ་དང༌། གོང་བཞུགས་ཀྱི་དབུ་ཞྭ། སྐུ་གཟན། དམ་རྫས་ཁྲི་རྡོ། སྟོང་རྡོ།

བརྒྱ་རྡོ་དང༌། བཅུ་རྡོ་གསུམ་རེ། སིལ་བུ་མང་བ། འགག་རིངས། གཟན་ཤམ། དར་རས། སྣམ་བུ། བུར་ལྟོང་སོགས་གནང་སྦྱིན་གྱ་ནོམ་པ་སྩལ། ཕྱི་ཉིན་མགྲོན་གཉེར་དཔོན་གཡོག་གསུམ་གསོལ་ཇ་དང་བཅས་གླང་པོ་རིའི་བར་སྐྱེལ་བར་གནང༌།
དེ་ནས་བསྙེན་རྫོགས་ཞུ་བའི་གཟའ་སྐར་སྟབས་མྱུར་འགྲོས་ཀྱིས་རྩེ་གདོང་ལྷུན་པོ་རྩེར་སྐུ་ཞབས་སུ་སླེབ། མཇལ་ཁ་ཕྱག་དབང་རྒྱས་པར་སྩལ། ཕྱི་ཉིན་ཟླ་བ་བདུན་པའི་ཉེར་གཉིས་ཀྱི་ཉིན་རེས་གཟའ་ལྷའི་བླ་མ་དང་རྒྱུ་སྐར་རྒྱལ་གྱི་འགྲུབ་སྦྱོར་བཟང་པོའི་ཉིན་གྱི་སྔ་དྲོའི་ཆའི་གྲིབ་ཚོད་རྐང་པ་གཉིས་ཀྱི་དུས་སུ་མཁན་པོ་ཡོངས་རྫོགས་བསྟན་པ་རིན་པོ་ཆེའི་མངའ་བདག་འཇམ་མགོན་ཆོས་ཀྱི་རྒྱལ་པོ་དོན་གྱི་སླད་དུ་མཚན་ནས་སྨོན་ཏེ་བྱམས་པ་བསོད་ནམས་ལྷུན་གྲུབ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ།
ལས་ཀྱི་སློབ་དཔོན་ཐུབ་བསྟན་རྣམ་པར་རྒྱལ་བའི་མཁན་རིན་པོ་ཆེ་བསྟན་པའི་གསལ་བྱེད་དམ་པ་གནས་ལྔ་ཡོངས་སུ་རྫོགས་པའི་པཎྜི་ཏ་ཆེན་པོ་ཆོས་དཀར་རྣམ་རྒྱལ།
གསང་སྟོན་གནས་བརྟན་འདུལ་བ་འཛིན་པ་དཔོན་སློབ་རིན་ཆེན་སྒང་པ། དུས་བསྒོ་བ་དབུ་མཛད་བསྟན་འཛིན། ཁ་སྐོང་སོགས་དགེ་འདུན་གྲངས་ཚང་བའི་དབུས་སུ་འཇམ་མགོན་ཆོས་ཀྱི་རྒྱལ་པོ་རིམ་བྱོན་གྱི་རྒྱལ་བསྟན་ཉིན་མོར་གསལ་ཞིང༌།
ལུགས་གཉིས་མཛད་པའི་ཕྲིན་ལས་ཕྱོགས་བརྒྱར་འགྱེད་པའི་གནས་དཔལ་རྩེ་གདོང་སྲིད་པ་གསུམ་ལས་རྣམ་པར་རྒྱལ་བའི་ཆོས་སྡེ་ཆེན་པོའི་བླ་བྲང་ལྷུན་པོ་རྩེར་བསྙེན་པར་རྫོགས་པ་དགེ་སློང་གི་སྡོམ་པ་ཐོབ་སྟེ་འདུལ་བ་འཛིན་པའི་གྲས་སུ་གྱུར་ཏོ།
།ཡིད་འོང་པདྨའི་རྫིང་བུ་ཉམས་དགའ་བར།
།རིང་ནས་སྤྲོ་བའི་ངང་མོ་

འཇུག་པ་ལྟར། །རྨད་བྱུང་ཐུབ་པའི་བསྟན་གྱིས་ཡིད་དྲངས་ནས། །བཤེས་གཉེན་དམ་པའི་དྲུང་དུ་བསྙེན་པར་རྫོགས། །འཕགས་པའི་ཡུལ་དུ་སྡེ་པ་རྣམ་བཞིའི་ནང༌། །ཆེ་ཁྱད་འཕགས་པ་ཡོད་པར་སྨྲ་བའི་ལུགས། །ཀསྨི་ར་པའི་པཎ་ཆེན་ཤཱཀྱ་ཤྲཱི།
།གྲྭ་སར་ཞུགས་ནས་ངུར་སྨྲིག་བླ་གོས་གྱོན། །གྲོགས་དག་དལ་འབྱོར་ལྡན་པའི་རྟེན་བཟང་འདི། །དགོས་མེད་ཚེ་འདིའི་འདུ་འཛིས་མ་གཡེངས་པར། །བག་ཡོད་ཁྲིམས་ལྡན་ངུར་སྨྲིག་འཆང་བ་འདི།
།བགྲང་ཡས་བསོད་ནམས་བསགས་པའི་འབྲས་བུར་ངེས། །ཆག་མེད་ཁ་གསོའི་དབང་བྱིན་རླབས་རྣམས་ཞུ་བར་ཐུབ་བསྟན་རྣམ་པར་རྒྱལ་བའི་ཆོས་གྲྭར་མཁན་རིན་པོ་ཆེ་ཐམས་ཅད་མཁྱེན་པ་ངག་དབང་བརྟན་པའི་རྡོ་རྗེའི་སྐུ་ཞབས་སུ་ཕྱིན།
སྟབས་འགྲོས་སུ་སོང་གཤིས་དགེ་འདུན་རྣམས་ཆོས་ར་ནས་དབུ་ཞྭ་མཆོད་དེ་སེར་ཕྲེང་གི་ཚུལ་མཛད། སྤོས་བསུ་དང་བཅས་ཏེ་བླ་བྲང་དུ་འབྱོར་འཕྲལ་ཐམས་ཅད་མཁྱེན་པ་ཆེན་པོའི་སྐུ་ཞབས་སུ་ཕྱིན་པས།
བཞུགས་ཁྲི་ནས་ས་གདན་གྱི་སྟེང་དུ་ཕེབ་འདུག་པར་ཕྱག་དབང་ཞུས་ཏེ་གདན་བཟོས་བཞུགས་སྟན་དང་མཉམ་པར་འདུག་པར་ནན་གྱིས་སྡོད་གསུངས་པས་བསྡད། དགེས་ཚོར་གསུང་གླེང་རྒྱས་པར་མཛད།
དེ་དགོང་ཀྱེ་རྡོ་རྗེའི་རྒྱུ་དབང་གི་སྟ་གོན་ཚུགས། ཕྱི་ཉིན་དངོས་གཞི་དང་ལམ་དབང་རྒྱས་པར་སྩལ། བདག་མེད་ལྷ་མོ་བཅོ་ལྔའི་བྱིན་རླབས། ལམ་ཟབ་ཕྱི་ནང༌། བིར་སྲུང་ཕྱི་ནང༌། སྒྲུབ་པ་ལུང་སྦྱིན།
བརྡ་ཆིག་བརྒྱུད། བརྡ་དོན་གསལ་བ་རྣམས་ཀྱི་བྱིན་རླབས། ག་ཡ་དྷ་ར་ནས་བརྒྱུད་པའི་མགོན་རྐྱང་གི་རྗེས་གནང་རྣམས་སྩལ། སྒྲུབ་

པ་ལུང་སྦྱིན་གྱི་སྐབས་སྐུ་བོང་དང་གཟི་བརྗིད་ཤིན་ཏུ་ཆེ་བར་མཐོང་ཞིང༌། ཚེའི་ཚད། སློབ་མ་གཙོ་ཆེ་བའི་གྲངས། ཕྲིན་ལས་སོགས་ཀྱི་ལུང་བསྟན་གསལ་བར་སྩལ་བ་བཞིན་ཕྱིས་ཐོག་ཏུ་ཁེལ། ཉིན་རེ་བཞིན་གཞི་ལེན།
འོང་ཁར་ཚེ་དབང་དང་གནང་སྦྱིན་རྒྱས་པར་སྩལ་ཏེ་གཟིམས་ཆུང་གི་སྒོའི་བར་སྐྱེལ་བར་གནང༌། དད་གུས་ཀྱི་མཆི་མ་འཁྲུག་ཅིང་མོས་གུས་ཀྱིས་འོང་མི་ཕོད་པ་ལྟ་བུའི་ངང་ནས་ཕྱིར་ལོག །རྩེ་གདོང་དུ་དབོན་རིན་པོ་ཆེ་འཇམ་དབྱངས་བསྟན་འཛིན་དབང་པོ་སྐུ་མཆེད་ཀྱིས་རྡོ་རྗེ་གཞོན་ནུའི་སྒྲུབ་མཆོད་གཟབས་སྤྲོས་ཀྱི་སྐུ་འཆམ་གནང་བར་ལྟད་མོར་ཤོག་གསུང༌།
ལེགས་འབུལ་དང་བཅས་ཕྱིན། སྟོན་མོ་གཟབས་པར་གནང༌།
གདན་ས་གཞན་དང་མ་འདྲ་བས་གཟི་བྱིན་ཆེ་ཞིང་ཐུགས་གྲ་འགྲིགས་པར་འདུག་ལ། ཡབ་བདག་ཆེན་རིན་པོ་ཆེས་བསྒྲལ་ལས་གནང་སྐབས་རྟགས་ཁྱད་པར་ཅན་བྱུང་སོང༌། ཞག་ཁ་ཤས་བསྡད། སོ་སོར་ཆོས་འབྲེལ་རེ་ཞུས།
ལུགས་གཉིས་ནས་བརྩེ་བས་བསྐྱངས་ཏེ་ཕྱིར་ལོག །མར་ལམ་ཡངས་པ་ཅན་དུ་གནས་མཇལ་ལ་ཕྱིན། མཁན་པོར་བསྔོ་རྟེན་དང༌། ཚོགས་སུ་མང་ཇ། སྙན་ཤལ། མཆོད་པ་བཅས་གནས་མཇལ་རྒྱས་པར་ཞུས། གཞི་ལེན་ཀྱང་རྩལ།
རིམ་གྱིས་བསྐྱོད་པས་ངེད་རང་གི་ཆོས་གཞིས་བཀྲ་ཤིས་སྒང་དུ་སླེབས། ཕྱི་ཉིན་གཅུང་རིན་པོ་ཆེ་འཕགས་པ་ཉེ་བར་འཁོར་སླར་བྱོན་པ་ལྟ་བུའི་མཁས་ཞིང་བཙུན་པའི་དབང་ཕྱུག་དམ་པས་གཙོས་བླ་ཁག་དང༌།
དབུ་ཆོས། མི་སྣ་སོགས་ཀྱིས་བསུ་བ་བཅས་ཤྲཱི་ནཱ་ལེནྡྲ་རྣམ་པར་རྒྱལ་བའི་ཆོས་གྲཱར་སླེབས། གཟིམས་ཁང་སོགས་སོ་སོ་ནས་གཞིས་ལེན་དང་ལེགས་སོའི་གཏེར་སྦྱིན་བྱུང༌།

ཕོ་བྲང་ཆེན་པོར་སྡེ་སྲིད་སྐུ་ཞབས་སུ་མཇལ་ཁར་ཕྱིན་པར་འཕྲལ་ཏུ་མཇལ་ཁ་བཀའ་དྲིན་བསྐྱངས་ཤིང་སྐུ་མདུན་དུ་ཉེ་བར་བཞག་ནས་དྲི་བ་ཞིབ་ཏུ་གནང་བྱུང་བར་བཀའ་ལེན་རྒྱས་པར་ཕུལ་ཞིང༌། ཁྱད་པར་ས་སྐྱའི་གོང་བཞུགས་སྐུ་ལྟེམ་ཚུལ་དང༌།
བསླབ་སྟོན་གནང་བ་རྣམས་གང་ལེགས་ཀྱི་སྙན་འབུལ་ནན་ཆགས་པ་ངོས་ཀྱིས་ཞུས་ཏེ། མགྲོན་ཁང་དུ་སྟོན་མོ་ཟབ་རྒྱས། གོས་དར། རྟ་སོགས་ཀྱི་གནང་སྦྱིན་དཔངས་མཐོ་བ་བཀའ་དྲིན་བསྐྱངས།
ས་སྐྱའི་ལྷ་ཁང་མཁན་རིན་པོ་ཆེར་དགོངས་ཁྲེལ་གྱི་ཞུ་སྒུག་ལ་ཡུན་རིང་ཐོགས་པ་གསུམ་སྐས་མགོར་བཞུགས་འདུག་པ་དང་མཇལ། སྙན་འབུལ་དང་བསླབ་སྟོན་སོགས་གནས་ཚུལ་དང༌། ད་ཆ་མགྱོགས་ཙམ་ཐོན་པ་འདྲ་ཞུས་ཤིང༌།
ཞག་བཞི་ལྔ་ཙམ་ནས་དགོངས་པ་དྭངས་ཤིང་ཕྱིར་ལོག་ཕེབ་ཆོག་པ་བྱུང་འདུག །རང་གནས་སུ་འབྱོར། ངེད་རང་དགྱེས་མཛད་རྡོ་རྗེའི་བསྙེན་པར་བསྡད། རིག་པ་ཧུར་ཕྱུང་སྟེ་བརྩོན་འགྲུས་ཆེན་པོས་ཉམས་སུ་བླངས་པས་བླ་མ་རྣམས་ཀྱི་ཐུགས་རྗེས་ལུས་སེམས་བདེ་ཞིང་བག་ཕེབ་ལ།
ལྷ་སྔགས་ཡེ་ཤེས་ཀྱི་རོལ་པའི་ཏིང་འཛིན་འཕེལ་བ་ཞིག་བྱུང་ཞིང་བསྙེན་པའི་རིང་མཁས་བཙུན་གྲུབ་པའི་དབང་ཕྱུག་གཅུང་རིན་པོ་ཆེས་འཕྲལ་དགོས་ཀྱི་དབང་ཆོས་སོགས་ལུགས་གཉིས་ཀྱི་འགན་བཞེས་གནང༌།
ཟླ་བ་བརྒྱད་ནས་ཁ་སྐོང་ལ་སྦྱིན་སྲེག་ཞག་བདུན་དང༌། ཆོས་སྐྱོང་རྣམས་ལ་གཏང་རག་གི་བསྐང་བ་བརྒྱ་ཚར་རེ་ཕུལ་ནས།
༈ ཤིང་རྟ་ལོར་ཟླ་བ་བཞི་པའི་སྟོད་དུ་མཚམས་གྲོལ། ངེད་རང་མཚམས་ལ་བསྡད་ཐོག་ཁམས་གསུམ་ཆོས་ཀྱི་རྒྱལ་པོ་རྒྱལ་དབང་ཐམས་ཅད་

མཁྱེན་གཟིགས་ཆེན་པོ་རྒྱ་ནག་ཕོ་བྲང་ནས་ཆིབས་ཁ་བསྒྱུར་བ་བཀའ་དྲིན་བསྐྱངས་པའི་ཕེབ་ལམ་འཕེན་ཡུལ་དུ་གནང་བར། ཐེག་ཆེན་ཆོས་ཀྱི་རྒྱལ་པོ་རྒྱ་ནག་ནས་ཕེབ་པའི་ཕེབ་བསུར་གཡག་རོང་གཉིས་ཀྱིས་ཕེབ་པའི་གནས།
གཡག་རོང་གདོང་དུ་ནཱ་ལེནྡྲ་ནས་གཅུང་ངག་དབང་བསྟན་འཛིན་གྱིས་གཙོས་བླ་ཁག་ལས་ཚན་གྲྭ་རིགས་དང་བཅས་པ་བཞི་བརྒྱ་སྐོར་གྱིས་སེར་ཕྲེང་རྒྱས་པ་དང༌། ཕེབ་བསུའི་རྣམ་པ་སོགས་ངེད་རང་གི་ངག་བཀོད་ལྟར་ཞུས་འདུག་ཅིང༌།
མཇལ་རྟེན་གྱི་འབུལ་བ་དང་ཕྱག་དབང་ཞུ་བར་ཁྱེད་རང་དཔོན་སློབ་རྣམས་དགའ་ལྡན་ཆོས་འཁོར་དུ་བྱོན་ཞེས་བསླབ་སྟོན་ཕེབ་པ་བཞིན་དགའ་ལྡན་ཆོས་འཁོར་ནས་མཇལ་ཁ་ཕྱག་དབང༌།
བཀའི་དྲི་བ་སོགས་རྒྱས་པར་སྩལ་ཏེ་དགེས་དགེས་གནང་ཞིང༌། དེ་ཁ་ཁུངས་བཙུན་པས་ཕྱག་དཔེ་ཐོ་བཀོད་བྱས་པ་བཞིན་ལྷ་སར་སྐྱེལ་མི་ཐོང༌། བཀའ་དྲིན་ཆེ་འདུག་ཅེས་གནང་སྦྱིན། མང་ཇ། འགྱེད་སོགས་གཞན་དང་མི་འདྲ་བར་བཀའ་དྲིན་བསྐྱངས་ཤིང༌།
དགོན་གནས་སུ་ལོག་འཕྲལ་ངེད་མཆེད་ཀྱིས་བསླབ་སྟོན་གནང་བའི་ཕྱག་དཔེ་རྣམས་འབུལ་མི་བཏང་བར། ངེད་རང་ལ་བཀའ་ཤོག་བསླབ་སྟོན་ཞིབ་པ་དང་གཟན་གྱི་གནང་སྦྱིན་བཅས་གནང༌།
བང་ཆེན་དུ་འགྲོ་མིར་ཆས་ཀ་གནང་སྦྱིན་སོགས་ཀྱང་བརྩེ་བས་བསྐྱང་འདུག །འདི་སྐབས་གོང་མ་ཁུ་དབོན་མ་བཞུགས་པར་ཚོར་བས་སྒོམ་བདེ་ནས་སྐྱི་རྩ་བླ་མ། ཝ་ཤུལ་ནས་ཚུལ་ཁང་བླ་མ་བསོད་ནམས།
ཉག་བྲེ་ནས་འབུལ་སྐྱེལ་སོགས་མདོ་ཁམས་ནས་འགྲུལ་པ་ཚན་ཆེ་ཙམ་འབྱོར། བཅོ་བརྒྱད་དུ། ཇ། རྟ།

དྲེའུ། མཛོ་སོགས་ཀྱི་རྩིས་སྤྲོད་དང༌། ཚོགས་ཆེན་དུ་ངེད་རང་བོས་ནས་འབུལ་བ། མང་ཇ། འགྱེད་སོགས་སྒྲུབ་པར། ངེད་རང་ནས་ཀྱང་དམིགས་མེད་འཁོར་གསུམ་ཡོངས་དག་གི་བསྔོ་སྨོན་བྱས། ཚོགས་ཆེན་དུ་གྲུབ་ཆེན་བརྒྱད་ཅུ་རྩ་བཞི་དང༌།
སྒྲོལ་མ་ཉེར་གཅིག་གི་ཆོས་ར་བྱས་ཤིང༌། སྡེ་སྲིད་སྐུ་ཞབས་སུ་གོང་མ་ཁུ་དབོན་གྱི་དངུལ་གདུང་རེ་བཞེངས་བསམས་པས་བལ་པོ་དང༌། ཕོག་ཡོན་སོགས་ཀྱི་བསླབ་སྟོན་ཞུས་པར།
བལ་པོ་ལྔ་འཕྲལ་གནང་དང༌། ཕོག་ཡོན་སོགས་གཞུང་སའི་དེབ་ལ་འདི་བཞིན་ཡོད་ཀྱང༌། འཕར་ཙམ་བྱས་ན་འགབ་སོགས་བསླབ་སྟོན་སྩལ་ཞིང༌། ཤིང་བཟོ་བ་ངེད་རང་གི་ཡོན་བདག་བི་ལུང་པ་དང༌། བྲག་དབར་སྒུང་པོ་ཆེ་བ་གཉིས་བོས་ཏེ་ཤིང་དང་དགོས་ཆ།
བལ་པོ་རྣམས་ལའང་རྒྱུ་ཆ་གང་དགོས་སྤྲོད་དེ། ཚུལ་ཁང་བླ་མ་བསོད་ནམས་དང༌། གསོལ་དཔོན་བསོད་ནམས་གྲགས་པ་གཉིས་ཀྱིས་དོ་དམ་བྱས་ཏེ་ལས་གྲ་བཙུགས། བཟོ་དབྱིབས་རྣམ་རྒྱལ་དང་བྱང་ཆུབ་མཆོད་རྟེན་དུ་བཞེངས་པའི་བཀོད་པ་བྱས་པར།
ཤིང་བཟོ་དངོས་གཙང་ཞིང་བཙན་ཐག་པ་བཅས་མ་འགྱངས་པར་ཤིང་བཟོ་བ་རྣམས་གྲུབ་བསྟུན། གོས་དར། ཇ་རས། ཁྲོ། ཕྱུགས་སོགས་གླ་ཡོན་གང་ཟབ་བཅས་རྫོང་བདའ་བྱས།
བལ་པོ་རྣམས་ལ་ཕོག་དང༌། བར་སྐབས་སུ་སྟོན་མོ་བཅས་ཀྱིས་མགུ་བར་བྱས་ཤིང༌། ཆེ་བ་ཐོག་ཚད་ཀྱི་རྒྱུ་རྩར་ལྷ་ཉག་གིས་ཟངས་ཁལ་བཅོ་ལྔ། དངུལ་སྲང་ལྔ་བརྒྱ། གསེར་ཞོ་བརྒྱ་དང་

བརྒྱད་ཅུ་གྱ་གཉིས། ཕྲ་རྒྱན་དུ་མེ་ཤེལ་ལྔ། ཆུ་ཤེལ་གཅིག །ཤེལ་འཇའ་ཚོན་མ་བཞི། གཡུ་བྱེ་རུ་མུ་ཏིག་སོགས་རྒྱན་མང་བ། དངུལ་ཆུ་བཅས་དགོས་ཆ་གང་དགོས་དང༌། ཆུང་བ་དེར་ལྷ་ཉག་གིས་ཟངས་ཁལ་བཅུ་གཅིག
།དངུལ་སྲང་སུམ་བརྒྱ། གསེར་ཞོ་བརྒྱ་དང་དྲུག་ཅུ། ཕྲ་རྒྱན་དུ་མེ་ཤེལ་གསུམ། ཆུ་ཤེལ་གསུམ། འཇའ་ཚོན་མ་གཉིས། གཡུ། བྱེ་རུ། མུ་ཏིག །དངུལ་ཆུ་སོགས་རྒྱུ་ཆ་ཕུན་སུམ་ཚོགས་པ་སྤྲོད་པས་ལེགས་པར་གྲུབ་ཅིང༌།
བལ་པོ་རྣམས་ལའང་གླ་ཡོན་རྩིས་གཞིའི་ཐབས་ལ་མ་ལྟོས་པའི་འཕར་བཅས་གསེར་དངུལ། གོས་དར། ཇ་རས། རྟ་ཕྱུགས་སོགས་ཀྱིས་ཚིམ་པར་བྱས་ཏེ་རྫོང་བདའ་བྱས། གཟའ་ཚེས་དགེ་བར་ནང་གཞུག་གི་བཀོད་པ་བསྒྲིགས་ཏེ།
ཆེ་བའི་ནང་དུ་ཁམས་གསུམ་དབང་སྡུད་འདོད་པའི་རྒྱལ་པོའི་རྣམ་སྤྲུལ་དཀྱིལ་འཁོར་རྒྱ་མཚོའི་དབང་ཕྱུག་རྗེ་དབོན་རིན་པོ་ཆེའི་སྐུ་གདུང་བྱིན་རྟེན་དང༌། དྲི་བཟང་སྦགས་པའི་དར་རས་སོགས་ཀྱི་ན་བཟའ་གསོལ་ཏེ་ནང་རྟེན་གྱི་གཙོ་བོར་གཞུག
།གཟིམས་དཔོན་བླ་མ་ཀུན་དགའ་བློ་གྲོས་གྲོགས་བཅས་ཀྱིས་ཕྱག་བསྟར་ཏེ། རིང་བསྲེལ་རྣམ་པ་བཞི་ཚན་ཆེ་བ་དང༌། རྫོགས་པའི་སངས་རྒྱས་ཀྱི་རིང་བསྲེལ།
གོང་མ་ཆོས་ཀྱི་སྤྱན་ལྡན་གྱི་གདུང་རུས། རིང་བསྲེལ། གདུང་ཚ་མང་བ། རྒྱ་བོད་ཀྱི་མཁས་གྲུབ་དུ་མའི་གདུང༌། རིང་བསྲེལ། དབུ་ལོ། ཕྱག་སེན། ན་བཟའ། རྗེ་ཉིད་ཀྱི་ན་བཟའ་ཆ་ཚང༌།
གཞན་ཡང་སྐུ་གསུང་ཐུགས་རྟེན་བྱིན་རླབས་ཅན་ཁ་ཤས་དང༌། གསེར་དངུལ་སོགས་རིན་པོ་ཆེ་

མང་བ། དར་སྣ། འབྲུ་སྣ། སྨན་སྣ་སོགས། གནོད་སྦྱིན་བང་མཛོད་འཁོར་ལོ་དང་བཅས་པ་ངོར་ཆེན་རྡོ་རྗེ་འཆང་གི་ཕྱག་བཞེས་ལྟར་ཁོ་བོ་དཔོན་སློབ་བརྒྱད་ཀྱིས་ཞག་བདུན་གྱི་བར་དུ་བསྒྲུབས་པ་བཅས་ནང་གཞུག་ཕྱག་ལེན་དངོས་གཙང་བ་ཕུལ་ཏེ་འགྲོ་བའི་བསོད་ནམས་ཀྱི་ཞིང་དུ་བཞུགས་པ་དང༌།
ཆུང་བར་ནང་གཞུག་གོང་མ་ཆོས་ཀྱི་སྤྱན་ལྡན་རིགས་བརྒྱའི་ཁྱབ་བདག་ཆེན་པོའི་སྐུ་རུས་ལས་རང་བྱོན་རིང་བསྲེལ་གྱིས་གཏམས་པ་དུ་མ་དང༌།
གདུང་ཚཱ། སྦུར་རས། རྒྱ་བོད་ཀྱི་མཁས་གྲུབ་ཆེན་པོ་རིམ་བྱོན་མང་པོའི་གདུང༌། རིང་བསྲེལ། དབུ་ལོ། ན་བཟའ། དམ་རྫས། སྐུ་གསུང་ཐུགས་རྟེན་བྱིན་རླབས་ཅན་མང་བ། གོང་མ་ཉིད་ཀྱི་ན་བཟའ་ཆ་ཚང༌།
ཞལ་དཀར་བཞེས་སྤྱད། གསོལ་སྡེར་སོགས་དང༌། རིན་པོ་ཆེའི་རིགས། ནོར་སྣ་མང་བ། གནོད་སྦྱིན་འཁོར་ལོ་སྔ་མ་ལྟར་བསྒྲུབས་པས་འགྲོ་བའི་མཆོད་སྡོང་ཆེན་པོར་བཞུགས་སུ་གསོལ་ཏེ་དཔལ་དགྱེས་མཛད་རྡོ་རྗེ་ལ་བརྟེན་པའི་རབ་གནས་ནུབ་གསུམ་ངེད་དཔོན་སློབ་བཞི་བཅུ་སྐོར་གྱིས་གཟའ་ཚེས་དགེ་བར་གྲུབ་སྟེ་མཐར་ཕྱིན་པར་བྱས་སོ།
།རིགས་བརྒྱའི་ཁྱབ་བདག་ཟུང་གི་གདུང་རྟེན་མཆོག །འགྲོ་ཀུན་བསོད་ནམས་གསོག་པའི་ཞིང་ས་རུ།
།བཟོ་དབྱིབས་རྣམ་རྒྱལ་བྱང་ཆུབ་མཆོད་རྟེན་ཚུལ། །ཟུང་ནི་བྱིན་རླབས་འདུས་པའི་ཕུང་པོར་བསྒྲུབས། །སྐུ་རྒྱུ་རིན་ཆེན་གསེར་དངུལ་ལས་གྲུབ་པ། །ཁྱད་འཕགས་རིན་ཆེན་སྣ་ཚོགས་ཕྲ་ཡིས་སྤྲས།
།གཟུངས་གཞུག་རབ་ཏུ་གནས་པ་ལ་སོགས་པ། །རང་གིས་ལག་བསྟར་གུས་པས་སྲི་ཞུར་བྱས། །ལྷག་བསམ་ཆ་ཤས་རྫོགས་པའི་འོད་དཀར་ཅན། །

དད་བརྩོན་བསིལ་བུའི་ཤུགས་ཀྱིས་རབ་དྲངས་པའི། །ལེགས་བྱས་རྒྱུ་སྐར་བདག་པོ་བསིལ་ཟེར་གྱིས། །འགྲོ་ཀུན་ཕན་བདེའི་པདྨོ་བཞད་གྱུར་ཅིག །གཟའ་ཚེས་དགེ་བར་རྒྱལ་བ་མ་ཕམ་པའི་རྣམ་སྤྲུལ་ཐམས་ཅད་མཁྱེན་པ་རོང་སྟོན་ཆེན་པོའི་ཆོས་ཁྲི་ལ་འཁོད་དེ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་བཙུགས་པས་ཆོས་སྡེ་ཆེན་པོའི་བླ་མ་གྲྭ་རིགས་སྦྱིན་བདག་དང་བཅས་པ་རྣམས་གོང་མ་ཆོས་ཀྱི་རྒྱལ་པོ་ཁུ་དབོན་གྱིས་ཆོས་སྲིད་ཀྱི་བསྟན་པ་འཛིན་པ་ལ་འགྲན་ཟླ་དང་བྲལ་བ་ཞིག་འོང་འདུག་ཅེས་གླེང་བ་དང་རབ་དགའི་ས་ཐོབ་པ་ལྟར་བྱེད་འདུག
།ངོར་ཆེན་དཀོན་མཆོག་ལྷུན་གྲུབ་ཀྱིས། ལམ་གྱི་རྩ་བ་སྨིན་བྱེད་དབང་དང་འབྲེལ།
།ལམ་གྱི་སྙིང་པོ་བསྐྱེད་རྫོགས་ཉམས་ལེན་བརྒྱན། །ལམ་གྱི་དངོས་གཞི་བརྗོད་བྲལ་ལྟ་བ་མཐོ། །ལམ་མཆོག་འདི་འདྲ་ཤེས་ན་ཀུན་མཁྱེན་ཉེ། །ཞེས་གསུངས་པ་ལྟར་དུས་གསུམ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ།
སྐལ་ལྡན་རྣམས་སྨིན་གྲོལ་བྱང་ཆུབ་ལ་འགོད་པའི་ཐབས་མཆོག །སྟོབས་བཅུའི་མགོན་པོ་འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང༌། རྗེ་བཙུན་བདག་མེད་མཁའ་འགྲོའི་ཞལ་དྲོད་མ་ཡལ་བ།
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཡོངས་སུ་རྫོགས་པ། སྣང་བ་གསུམ་གྱི་དུས་བླ་མ་རྣམས་ཀྱི་རྣམ་ཐར་གྱི་ལུང་རྫོགས་པ། ཆོས་སྤྱོད་ཁ་ཤས། གཏོར་མ་བརྒྱ་རྩ་སོགས་ཀྱི་ལུང༌།
བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད། སློབ་མ་རྗེས་འཛིན་དང༌། བསྙེན་པ་ཁ་གསོ་བྱས་ཏེ། དབང་གི་མངོན་པར་

རྟོགས་པ་བདུན་དང་ལྡན་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་དབང་བཞི་ཡོངས་སུ་རྫོགས་པ། རྒྱུད་གསུམ་གྱི་ཁྲིད་ཀྱི་རིགས་གླེགས་བམ་དང༌། པོད་དམར་མ་གཉིས་ཀྱི་ལུང༌། ནང་བསྐྱེད་རིམ་གྱི་སྔོན་འགྲོར་ལུས་ཀྱི་དཀྱིལ་འཁོར་དུ་དབང་བསྐུར་བ།
གསང་དབང་གི་སྔོན་འགྲོར་མཁའ་སྤྱོད་གཙོ་མོའི་སིནྡྷུ་རའི་དཀྱིལ་འཁོར་དུ་བྱིན་རླབས། བིར་སྲུང༌། ལམ་ཟབ་ཀྱི་ཁྲིད་སྔོན་དུ་འགྲོ་བའི་བྱིན་རླབས།
ཐུན་མོང་བ་གྲོལ་དབང་ལ་གྲུབ་ཐོབ་ཆེན་པོའི་ལུགས་ཀྱི་ཚེ་དབང་བཅས་གྲུབ་པས་ཐམས་ཅད་ཀྱི་བློའི་རེ་བ་ཡོངས་སུ་གང་བར་གྱུར་ཏོ། །དེ་འཕྲལ་ཆོས་སྡེ་ཆེན་པོ་དཔལ་ལྡན་འབྲས་སྦུངས་སུ་རིགས་བརྒྱའི་ཁྱབ་བདག་རྒྱལ་དབང་ཐམས་ཅད་མཁྱེན་པ་ཆེན་པོར་ཕྱག་དབང་ཞུ་བ་དང༌།
པོ་ཏ་ལར་ས་དབང་ཆེན་པོའི་མཇལ་ཁར་ཕྱིན། སྡེ་སྲིད་སྐུ་ཞབས་ཀྱི་མཇལ་ཁ་ཞུས། བསླབ་སྟོན་ལྟར་འབྲས་སྤུངས་སུ་མཇལ་ཁ་ཕྱག་དབང་རྒྱས་ཤིང༌།
དྲི་བ་ཞིབ་ཏུ་སྩལ། མགོན་པོ་ཕྱག་དྲུག་པའི་དབང་བཞི་བྱིན་རླབས་ཀྱི་ཚུལ་ཚར་ཆེན་གྱི་ཡིག་ཆའི་ཐོག་ནས་སྨིན་རྒྱས་སྩལ། གནང་སྦྱིན་དཔངས་མཐོ་བ་བཀའ་དྲིན་བསྐྱངས་ཏེ་ལྷ་སར་འབྱོར།
ཐོན་ཕྱག་ཞུས། བདག་རྐྱེན་གཞན་དང་མི་འདྲ་བ་བཀའ་དྲིན་བསྐྱངས་ཏེ་རང་གནས་སུ་སླེབ། དུས་དྲན་མཆོད་པ་སོགས་ཆོས་སྡེ་ཆེན་པོའི་ལུགས་གཉིས་ཀྱི་འཕྲལ་སེལ་ངེད་རང་དང་དགོན་ཁག་སོ་སོར་གཅུང་རེན་པོ་ཆེ་ཕེབ་སྟེ་གྲྭ་རིགས་ཡོན་བདག་སོ་སོའི་འདོད་ཁ་སྐོང་བར་མཛད།།
༈ ཤིང་ལུག་ལོར་གོང་མ་ཆོས་ཀྱི་སྤྱན་ལྡན་གྱི་གདུང་ལ་རང་བྱོན་དུ་བྱུང་བ་རིང་བསྲེལ་ནང་གཞུག་ཁྲོད་ལ་མ་སོང་

བར་ལག་ཏུ་ཡོད་པ་རྣམས་ཁམས་སོག་གི་སྟབས་ཕྱི་འཁྱར་བྱུང་དོགས་བཅས་རྟེན་བཞེངས་ཤིག་བྱེད་རྩིས་བཅས་སྤྲུལ་པའི་བཟོ་བོ་ལྟ་བུའི་གླང་ཐང་སྤྲུལ་སྐུ་ནོར་བུ་རྒྱལ་མཚན་བོས་ཏེ། འཇིམ་པ་ལ་རྒྱ་བོད་ཀྱི་གནས་ཆེན་རྣམས་ཀྱི་ས་སྣ།
རྡོ་སྣ། མཁས་གྲུབ་དུ་མའི་བྱིན་རྟེན་མང་བ། གཙོ་བོར་གོང་མ་ཉིད་ཀྱི་གདུང་རུས། རིང་བསྲེལ། དབུ་ལོ། ན་བཟའ། གདུང་ཐལ། སྨན་སྣ། གསེར་དངུལ་སོགས་རིན་པོ་ཆེའི་རིགས་རྣམས་བསྲེས་ཤིང༌།
གདུང་རུས་ལ་ཆོས་སྐྱོང་རྣམས་ཀྱི་སྐུ་མང་ཙམ་བྱོན་པ་ཡོད་གཤིས་དར་འདམ་ལས་གྲུབ་པའི་ལྕམ་དྲལ་ལྷ་གསུམ། བྲམ་གཟུགས། རབ་བརྟན་མ། རྣམ་སྲས་རྣམས་བཞེངས་བཀོད་ཀྱི་ལས་གྲྭ་བཙུགས་ཤིང༌།
མགོན་ཆེན་ལ་རྒྱུག་མཐོ་ལྔ་ལྷག་ཙམ། གཞན་རྣམས་ཁྲུ་རེ་ལྷག་ཙམ་བཞེངས་པའི་རུས་ཤིང་ཚེར་མ་ཅན་ལ། གྲི་ལྕགས། གྲི་སྙིང༌། གྲི་ཤ །གྲི་ཁྲག་སོགས་རྫས་རྣམས་འཛོམ་པར་བྱས་ཏེ། ཐུན་མོང་མ་ཡིན་པའི་འཁོར་ལོ་སྒྲུབ་པ་སོགས་ཕྱག་བཞེས་ལྟར་དང༌།
གཙོ་བོ་གུར་གྱི་མགོན་པོར་གོང་མ་ཉིད་ཀྱི་སྐུ་ཚིགས་བདུན་པར་དབུ་ཀླད་བབས་པར་གུར་མགོན་གྱི་སྐུ་འབུར་དོད་དུ་བྱོན་པ་རིང་བསྲེལ་གྱིས་གཏམས་པ་དང༌།
ཐུགས་དམ་ལས་བཞེངས་དུས་བྱང་སེམས་ཤངས་གཉིས་ལས་བབས་པ་ཁ་བཏགས་ལ་སྦགས་པ། ཚེམས་དང༌། དབུ་ལོ་བུབ། འཕགས་པ་རིན་པོ་ཆེའི་ཐུགས་དམ་རྟེན་གུར་མགོན་འཁོར་བཅས་རྡོ་ནག་ལས་གྲུབ་པ་དང༌།
ཡུམ་ཆེན་ལ་གོང་མའི་ཚེམས་ལ་ཐུབ་པ་གྲོང་ཁྱེར་མ་རིང་བསྲེལ་གྱི་དྲྭ་བས་སྤྲས་པ། དབུ་ཐོད་ཀྱི་དུམ་བུར་འབྲུ་གསུམ་བྱོན་པ། འདོད་ཁམས་མར་གོང་མའི་དབུ་

ཐོད་ཀྱི་ཚལ་པར་བདེ་མཆོག་གི་སྙིང་པོ་བྱོན་པ། དཔལ་མགོན་ལ་གདུང་རུས་སུ་དཔལ་མགོན་བྲམ་གཟུགས་དང༌། ཨ་འབུར་དོད་དུ་བྱོན་པ། རབ་བརྟན་མར་གདུང་རུས་ལ་རབ་བརྟན་མ་དང༌། ཧཱུྃ་འབུར་དོད་དུ་བྱོན་པ།
རྣམ་སྲས་ལ་གདུང་རུས་ལས་བྱོན་པའི་རྣམ་སྲས་དང༌། ཛམྦྷ་ལ་རང་བྱོན། ཐམས་ཅད་ལ་གོང་མའི་རིང་བསྲེལ་གསུམ་རེ། རྫོགས་པའི་སངས་རྒྱས་ཀྱི་རིང་བསྲེལ། ཆོས་འཕགས་ཀྱི་ཚེམས་ཀྱི་དུམ་བུ་རེ། ཨོ་རྒྱན་ཡབ་ཡུམ་གྱི་བྱང་སེམས་དཀར་དམར་དང༌།
དབུ་སྐྲ། ཟབ་བེར། སྐྱེ་བདུན་རིལ་བུ། བཻ་རོའི་ཤོག་སེར། བིརྺ་པའི་བདུད་རྩིའི་རིལ་བུ། ནཱ་རོའི་སྐུ་རྒྱན་གྱི་རུས་ཕྲེང་ནས་རྡོག་རེ། ཇོ་བོའི་ཤངས་མཚལ་དང་དབུ་ཞྭའི་དུམ་བུ།
གོང་མ་ལྔ་དང༌། བུ་སྟོན་ཡབ་སྲས། ངོར་ཆེན་ཡབ་སྲས། མཁྱེན་རབ་རྗེ་ཁུ་དབོན་སོགས་རྒྱ་བོད་ཀྱི་མཁས་གྲུབ་དུ་མའི་གདུང་རུས། དབུ་ལོ། ན་བཟའ། དམ་རྫས། སྤུར་རས། སྤུར་ཐལ།
སྐུ་མཚལ་དང་སྐུ་ཞུན་གྱི་རིལ་བུ། རིང་བསྲེལ་རྣམ་པ་བཞི། གནོད་སྦྱིན་འཁོར་ལོ་དང་བཅས་པ་གཞུག་པའི་གཟུངས་གཞུག་ཀྱི་ཕྱག་ལེན་དངོས་གཙང་བར་གྲུབ་ཅིང༌། ཕྲ་རྒྱན་དུ་མེ་ཤེལ། ཆུ་ཤེལ། མུ་ཏིག
།གསེར་དངུལ་སོགས་ཀྱི་སྐུ་རྒྱན་དང་ཕྱག་མཚན་བཅས་བཟོ་བཀོད་ཕུན་སུམ་ཚོགས་པ་ཀུན་གྱི་མཐོང་ཡུལ་དུ་གྱུར་པ་རྣམས། ལས་རྒྱུན་ལོ་གཅིག་གི་རིང་དུ་སྤྲུལ་པའི་བཟོ་བོས་བསྒྲུབས་ཤིང༌། ཡོན་གོས་དར།
དངུལ། ཇ། རྟ་སོགས་ཀྱིས་མཉེས་པར་བྱས་ཤིང༌། ངེད་རང་ནས་མགོན་ཁང་གི་རབ་གནས་ནས་བཤད་པ་བཞིན་ཞག་གསུམ་དུ་བསྒྲུབས་ཤིང་མངའ་གསོལ་བཀྲ་ཤིས་

དང་བཅས་པ་བགྱིས་ཏེ། མཐུ་ལྡན་རྒྱལ་བའི་བསྟན་སྲུང་ནག་པོ་ཆེ། །མཐུ་ཅན་ཕྱི་ནང་དྲེགས་པའི་འཁོར་བཅས་ཀྱི། །མཐུ་སྟོབས་གཟི་བརྗིད་བསྐྱེད་པའི་ཕྱི་ནང་རྟེན། །མཐུ་དང་ལྡན་པ་བསྟན་དགྲའི་གཤེད་དམར་བསྐྲུན།
།ཞེས་གསུངས་པ་ལྟར་བྱིན་རླབས་ཀྱི་གཟི་འོད་འབར་བར་གྲུབ་པ་ནི་ཁྱད་དུ་མཚར་བ་ཞིག་གོ །དཔལ་འབར་མ་ཧཱ་ཀཱ་ལ་གུར་ཞལ་དང༌། །དཔལ་ལྡན་ལྷ་མོ་འདོད་ཁམས་དབང་ཕྱུག་མ། །དཔལ་འབྱོར་དབྱར་མཚོ་ལྟར་སྤེལ་རྣམ་ཐོས་བུ།
།དཔལ་ལྡན་སྲིད་གསུམ་བདག་མོའི་སྐུ་རྣམས་བཞེངས། །བསྟན་སྲུང་རྒྱ་མཚོའི་གཟུགས་སྐུ་འཇིགས་རུང་ཅན། །བསྟན་དགྲའི་གཤེད་མར་མངའ་གསོལ་རབ་ཏུ་གནས། །བསྟན་འཛིན་བུ་བཞིན་སྐྱོང་བར་བཀའ་བསྒོས་ཏེ།
།བསྟན་སྲུང་ཀུན་གྱི་གཙོ་བོར་བཞུགས་སུ་གསོལ། །ཨེ་མ་འདི་འདྲའི་སྐུ་བརྙན་ངོ་མཚར་ཅན། །སྔོན་མེད་སྒྱུ་མའི་འཕྲུལ་གྱི་ལྟད་མོ་འདི། །སྲུང་མས་མངོན་གསུམ་ཕྲིན་ལས་བསྒྲུབས་པ་ལས།
།ཕལ་གྱི་བཟོ་བོས་སྒྲུབ་ནུས་ག་ལ་ཡིན། །ངེད་རང་སྒོམ་ཁང་དུ་དབྱར་ཆོས་ལ་ཡོད་ཐོག་འདམ་ནས་ས་སྐྱ་རབ་འབྱམས་པས་མང་ཇ་དང༌། སྨན་རྩེའི་འགྱེད་ཅིག་བཏང་བར་གཙང་པ་ཕྱོགས་གཅིག་གི་གཟིམས་ཁང་གཉེར་པས་རོགས་བྱས་པས་ཁམས་ཚན་ལ་ལའི་གྲྭ་པ་ཁ་ཅིག་ཕྱོགས་སུ་སོང་བར་སྐལ་བ་མ་སྤྲད་ཅིང༌།
ཚང་མ་ཀོ་ལོང་ཡོད་པའི་ཁར་གཟིམས་ཁང་གི་ཕྱུགས་ཤིག་གི་རྐང་པ་གསེར་པས་བཅག་པས་ལས་ཚན་རྣམས་བསྡུས།
གང་འགབ་གཉེར་བས་དྲི་བ་བྱས་འདུག་པར། དགོན་པའི་ཕྱི་ནང་གི་བདག་རྐྱེན་དང་གཏོང་སྒོ་རྣམས་མ་བྱུང་བས་གཞུང་དུ་བླ་མར་ཞུ་ཟེར་མནའ་གམ་བཞག་

འདུག་པ། ངེད་རང་འཁོར་ནས་བཅོ་བརྒྱད་ཀྱང་ཕྱོགས་མཐུན་བྱེད་དགོས་ཟེར་བར། ངེད་མཆེད་ཀྱིས་ས་སྐྱ་བདག་པོ་འདི་ཕྱིའི་སྐྱབས་གནས་སུ་སོང་བས་དེ་རིགས་བྱེད་པ་ག་ལ་སྲིད། ཁྱེད་རྣམས་ཀྱང་ཞུ་སྦྱོར་མི་འགལ་ཚུལ་ནན་ཀྱིས་བྱས་ཀྱང༌།
ངེད་རང་ན་ཕྲ་བ་བཅས་རྩི་མེད་ཀྱིས་ལས་ཚན་ཚང་མ་གཞུང་སར་སྙན་འབུལ་དུ་བྱོན་སོང་བ། རྩེ་གདོང་ནས་ཕྱག་མཛོད་གཉིས་རྫོང་བདའ་གནང༌། ཞུ་གཏུགས་ལ་ཡུན་རིང་ཙམ་འགོར་སོང་བས་ས་སྤྲེའི་དབྱར་སྨད་ལྷོར་དཔུང་འཇུག་གནང་བའི་ཐུགས་བྲེལ་གྱི་སྟབས་ཐག་མ་ཆོད་པར་འགོར་སྐབས།
ཕྱག་མཛོད་གཉིས་ཀྱིས་རབ་ནཱ་ལེནྡྲ་འཇགས་པ་དང༌། དགོངས་པས་མ་བཞེས་ཚེ་དཔལ་ལྡན་རྩེ་འདི་བདག་ཆེན་རྡོ་རྗེ་འཆང་གི་བཞུགས་གནས་ཁྱད་པར་ཅན་ཡིན་པས་བཀའ་དྲིན་སྐྱོང་དགོས་ཚུལ་ནན་གྱིས་ཞུས་ནས་ཕྱིར་ལོག
།ལས་ཚན་རྣམས་ཀྱང་རེ་ཞིག་སློག་པ་གནང་འདུག །འདི་སྐོར་ནཱ་ལེནྡྲ་པ་རྣམས་དེ་བཞིན་བྱེད་འདུག་པར་ཁ་བརྡ་མ་སོང་བ་ལས།
རང་ངོས་ས་སྐྱ་བདག་པོའི་ཐུགས་ལ་ཕོག་པ་རྨི་ལམ་དུའང་མི་བྱེད་བསམས་པ་ཡོད་ཅིང༌། གཞུང་སའི་མཇལ་ཁ་ཞུ་བ་སོགས་ལ་འགྲོ་དགོས་ཡོད་ནའང༌། ལྷ་ས་ཕྱོགས་ལ་རྡོག་བསྔོགས་མང་ན་རྩེ་གདོང་གི་ཐུགས་ལ་གཟིགས་ཕྱོགས་གོ་ལོག་པ་བྱུང་དོགས་ཀྱིས་ལྷོར་དཔུང་འཇུག་ལ་ཕེབ་པའི་ཕེབ་རྫོང་ཕྱག་མཇལ་ཞུ་དགོས་ཀྱང་ཕྱིས་སྐྱོན་དུ་ལུས་ཤིང༌།།
༈ མེ་སྤྲེལ་ལོར་ཕོ་བྲང་ནས་ཆིབས་ཁ་བསྒྱུར་གྲུབ་འདུག་ཅིང་ཕེབ་རྗེས་ལ་བསྙེགས་པས་འབྲས་སྤུངས་ལ་མཇལ་ཁ་ཞུས་སྐབས་རྩེ་གདོང་དང་ནཱ་ལེནྡྲ་བའི་སྐོར་ལ་དྲི་བ་གནང་བྱུང་བར།
འཛིན་སྐྱོང་དང་གཏོང་སྒོ་སོགས་ལ་ནཱ་ལེནྡྲ་པ་

རྣམས་བདེན་པ་ཙམ་ཡོད་ཀྱང༌། ངེད་རང་ས་སྐྱ་པ་རྣམས་ལ་བླ་མ་ས་སྐྱ་བདག་པོ་ལས་ལྷག་པ་གཞན་མ་ཞུས་ན་ཁ་ཚིག་པ་ཞིག་ལགས་ཤིང༌། ལྷག་ཏུ་ཁྲི་ཆེན་ཀུན་དགའ་བསོད་ནམས་ནས་ད་བར་འཛིན་བདག་གནང་བས་གསང་སྔགས་ཀྱི་ཆོས་དམ་ཚིག་དང་འབྲེལ་བའི་གྲྭ་སློབ་གཞན་དང་མི་འདྲ་བ་ནས།
རྩེ་གདོང་རང་དུ་སྔར་ལུགས་བཞིན་བཀའ་དྲིན་སྐྱོང་དགོས་ཚུལ་ཞུས་པར། དེ་ན་ལམ་འབྲས་སོགས་འཆད་ཉན་ཐུབ་པ་མེད་ཚུལ་ཟེར་བ་ཇི་ལྟར་ཡིན་བསླབ་སྟོན་གནང་བྱུང་བར།
སྔ་སོར་ལམ་འབྲས་རྡོ་རྗེ་ཕྲེང་བ་སོགས་ས་སྐྱའི་ཆོས་ཀྱི་འབྱུང་ཁུངས་སུ་སོང་བས་རིམ་པར་སྩལ་བ། བར་སྐབས་རྒྱང་ཙམ་ཞིག་གནང་མ་བདེ་བར། ད་ཆ་ཞབས་དྲུང་དབོན་རིན་པོ་ཆེས་ལམ་འབྲས་སོགས་གནང་ཆོག་མ་ལགས་པས།
མཚལ་དང་བཙག་གི་དཔེ་བཞིན་འོང་བས་རྩེ་གདོང་རང་དུ་གནང་དགོས་ཚུལ་ནན་གྱིས་ཞུས་པས། དེ་ན་ལྷོ་ནས་འཁོར་འཕྲལ་འོད་གནང་བྱུང་ཞིང༌། སྐུ་ཞབས་སུ་དྲུང་ཡིག་པད་རྡོར་དང༌།
མགྲོན་གཉེར་དྲུང་པ་འདུག་པའང་དགྱེས་སོང༌། རྒྱལ་དབང་ཐམས་ཅད་མཁྱེན་གཟིགས་ཆེན་པོར་ཕྱག་དབང་ཞུས་པར་ཆོས་ཀྱི་དྲི་བ་ཞིབ་ཏུ་སྩལ། མགྲོན་ཁང་དུ་སྟོན་མོ་དང༌། ཡས་ཕྱིན་ལྷན་གྱི་གནང་སྦྱིན་གོས་ཡུག
།གནམ་ཇ་ཀོ་ཁྲ་སོགས་རྒྱ་ཆེར་བཀའ་དྲིན་བསྐྱངས། པོ་ཏ་ལ་དང་ཇོ་ཤཱཀ་གི་གནས་མཇལ་ཞུས་སྐབས་རྫོང་དཔོན་གྱི་གསོལ་ཇ་གནང༌། སྙན་ཤལ་དང་མཆོད་པ་གང་རྒྱས་ཕུལ་ཞིང་ཕྱིར་ལོག
།ཆོས་སྡེ་ཆེན་པོར་ཁམས་སོག་དང་དོན་གཉེར་གྱི་ཆོས་ཞུ་བ་རྣམས་ལ་དབང་ལུང་ཁྲིད་སོགས་བྱས། དུས་དྲན་མཆོད་པ་

སོགས་ལུགས་གཉིས་རིམ་སེལ་དང༌། དགོན་ལག་གི་ཆོས་སོགས་གཅུང་རིན་པོ་ཆེས་གནང༌། ༈ མེ་བྱ་ལོར་ཟླ་བ་དང་པོར་གྲུབ་རྒྱལ་ལུགས་ཀྱི་ཚེ་སྒྲུབ་དང༌། གཉིས་པར་བྲག་རྫོང་མའི་བསྙེན་པ་འབུམ་ཕྲག་བཅུ་དྲུག་པ་ཞིག་བྱས།
བཞི་པར་སློབ་དཔོན་ཆེན་པོ་ཨ་བྷཱ་ཡ་ཀ་ར་དང༌། དར་པཎ་ཨཱ་ཙརྱས་བཀྲལ་བའི་རྡོ་རྗེ་ཕྲེང་བ་དཀྱིལ་འཁོར་བཞི་བཅུ་ཞེ་གཉིས། དགེ་ལེགས་སུ་བྱ་བའི་དཀྱིལ་འཁོར་གསུམ་དང་བཅས་པ་ཕྱག་ལེན་ཤིན་ཏུ་རྒྱས་པ་ཟླ་བ་གཅིག་གི་རིང་བཙུགས་པར།
མཁས་བཙུན་གྲུབ་པའི་དབང་ཕྱུག་གཅུང་རིན་པོ་ཆེས་དབུས་ཕྱོགས་ནས་བྱོན་པའི་བླ་ཁག །མདོ་ཁམས་དང༌། སོག་ཡུལ་བཅས་ཀྱི་འབུལ་སྡུད་སོགས་ཚོགས་པ་བཞི་བརྒྱ་སྐོར་བྱུང༌།
ཕྲེང་བ་སྐོར་གསུམ་གྱི་ལུང་དང༌། རབ་བྱུང་བསྙེན་རྫོགས་ཉིས་བརྒྱ་སྐོར་ཀྱང་བསྒྲུབས། དབྱར་སྨད་རྒྱལ་རྩེ་ནས་མཆོད་ཡོན་ཕོ་བྲང་ཆེན་པོར་ཆིབས་ཁ་བསྒྱུར་བའི་མཇལ་ཁར། ངེད་རང་བླ་ཁག་ལས་ཚན་བཅས་ཀྱིས་ཕྱིན་སྐབས།
ནཱ་ལེནྡྲ་པ་རྣམས་ལ་རྩེ་གདོང་དང་ཟློས་གཞིའི་སྐོར་དྲི་བ་གནང་སོང་ཞིང༌། ངེད་རང་ལ་མགྲོན་གཉེར་དྲུང་པ་བརྒྱུད་གཟིམས་ཁང་གི་བདག་པོ་ཁྱེད་རང་ཚོས་བྱས་ན་བབས་འབྲེལ་ཡིན་འདྲ།
འདོད་པར་མ་བབས་པ་ནི་མི་བྱེད་བསླབ་སྟོན་གནང་བྱུང་བར། ས་སྐྱ་བདག་པོའི་ཕྱག་ནས་ཞུས་ན་ཚང་མའི་མིག་ལྟོས་ལ་གནོད་པ་ཞིག་འོང་འདུག་བསམ་དགོངས་པ་ནན་གྱིས་ཞུས་པས་ཁྲོལ་ཆ་གནང༌།
ལས་ཚན་རྣམས་ལ་རྩེ་གདོང་ནས་བྱུང་བསྟུན་འཛིན་སྐྱོང་སོགས་ཀྱི་བསླབ་སྟོན་གནང་བར་སྐུ་ཚབ་བཏང་རྒྱུ་ཡིན་ཕེབ།

ཟུར་ཆས་རྒྱས་པ། ངེད་ལ་གོས་དར། ཇ། རྟ་སོགས་ཀྱི་དགུ་ཚན་གཉིས་དང༌། དམངས་མར་གཅིག་ཀྱང་སྩལ། མ་འགྱངས་པར་ཕྱག་མཛོད་གཉིས་སྐུ་ཞབས་སུ་བཅར་འདུག་པར་གཏོང་སྒོ་དང་འཛིན་སྐྱོང་གི་བསླབ་སྟོན་དང༌།
ཁྱེད་དཔོན་སློབ་བཅོ་བརྒྱད་རང་ལ་དོགས་པ་ཞིག་འདུག་ཀྱང༌། བཅོ་བརྒྱད་པས་རྩེ་གདོང་ནས་གནང་དགོས་ཚུལ་ནན་གྱིས་ཞུ་འདུག །དེ་རིགས་ལ་དོགས་པ་མཛད་ན་ནང་ཁུལ་དུ་མི་འགབ་ཚུལ་བསླབ་སྟོན་གནང་འདུག་ཀྱང༌།
ཕྱག་ཕྱི་རྣམས་ཀྱིས་རྒྱུར་བསྟེན་དགོངས་པར་མི་གཏད་ཙམ་གནང་འདུག །སྐུ་ཚབ་དང་བཅས་ནཱ་ལེནྡྲ་རྫོང་བདའ་གནང༌། མང་ཇ་འགྱེད་བཅས་གནང་སོང་ཐོག །གཏོང་སྒོ་དང་འཛིན་སྐྱོང་སྔར་ལུགས་ལ་མ་སོང་བར་དགོས་ཚུལ་གྱི་བསླབ་སྟོན་དང་བཅས་གང་ལེགས་ལས་ཁྲིམས་འདེགས་འགེལ་ཆ་ཙམ་ཡང་མ་གནང་བར་བཀའ་དྲིན་ཤིན་ཏུ་ཆེ་བར་སྩལ་སོང༌།
འུ་དུ་སུ་འབུལ་སྡུད་པ་དང༌། ཁམས་འགྲུལ་བ་རྣམས་ཕྱིར་ལོག་ལ་རྫོང་བདའ་སོགས་ལུགས་གཉིས་འཕྲལ་སེལ་རྣམས་ངེད་རང་མཆེད་ནས་བྱས།
འདི་སྐབས་ཆོས་སྡེ་ཆེན་པོའི་སྲུང་མར་ཆོས་རྒྱལ་དཔོན་བློན་ཀུན་མཁྱེན་ཆེན་པོས་སྲུང་མར་བཀའ་བསྒོ་བར། གསོལ་མཆོད་རྒྱུན་དུ་བྱེད་ཀྱང་ཁོག་ཞུགས་ཆོས་གཞིས་འདྲར་བུད་མེད་ལ་བྱེད་པ་ལས་གྲགས་ཆེར་མེད་ཀྱང༌།
བར་སྐབས་ཤིག་ཁོག་ཞུགས་བྱེད་མི་སྒྲུབ་སྡེའི་བླ་མ་དབོན་པོར་ངེད་ལ་ལེན་བསྐུར་དུ། འཇམ་དབྱངས་ཀྱི་སྤྲུལ་པ་མཁྱེན་རབ་དགེ་བཤེས་ཀྱིས་ངེས་དགོས།
ས་སྐྱིད་པོ་པ་ཚབ་གཞིས་ཁར་ཁོག་པ་འཚོལ་དུ་འགྲོ་ཞིང༌། དེ་ནས་ཆོས་སྡེ་ཆེན་

པོར་འོང་རྒྱུ་ཡིན་པས་ཆས་དང་མཚོན་ཆ་གྲབས་ཀྱིས། བདག་རྐྱེན་བྱས་ན་ནམ་ལངས་པ་དང་ཉི་མ་ཤར་བ་ལྟ་བུ་འོང་ཟེར་བ་བྱུང་ཞིང༌། ཕྱི་ལོ་པ་ཚབ་ཤར་བའི་བུ་ཨ་གསུམ་ཟེར་བ་གཞུང་གི་མི་གྲྭར་འཚོ་བྱེད་བསླབ་གྲའི་ཁྲོད་ལ་ཡོད་འདུག་པར་ཁོག་ཞུགས་བྱས་ཏེ་འཚུབ་འགྱུར་ཆེ་བར་བྱུང་འདུག་གཤིས་ཕྱིར་སློག་གནང་སྐབས།
ཐང་ལྷ་བའི་བུ་མོ་སོགས་ལ་ལས་མཁན་ཀྱང་བབས། པ་ཚབ་ཏུ་མཁན་ཆེན་རྫོང་ཤར་པ་ཕེབ་པར་བཀྲ་ཤིས་ཁ་བཏགས་དང༌།
གྲི་བཀུག་པ་བསྐུར་ནས་དགོན་གནས་སུ་བདག་གྱིས་ཟེར་བར། དཔལ་ས་སྐྱ་པ་ཆེན་པོ་ཁམས་གསུམ་ཆོས་ཀྱི་རྒྱལ་པོ་ཀུན་དགའ་བསོད་ནམས་པར་གསུང་བརྟག་ཞུས་པར། དེ་ཁའི་ཆོས་སྐྱོང་ཁོག་ཏུ་ཞུགས་ངེས་ཡིན་འདུག་པས་བདག་བྱས་ན་ལེགས་པར་འདུག་གནང་བ་བཞིན།
ཀུན་མཁྱེན་ཆེན་པོའི་དུས་དྲན་མཆོད་པའི་ཉིན་དཔོན་བློན་གཉིས་ཀར་སོ་སོའི་ཁོག་ཏུ་ཞུགས་པར་ངེད་རང་ནས་དབུ་རྨོག་དང༌། རུ་མཚོན།
ཁྲབ་གདན། ཕྱག་མདུང༌། རལ་གྲི། སྙན་ཤལ་སོགས་ཕུལ་ཞིང༌། བླ་ཁག་ལས་ཚན་གྲ་རིགས་བཅས་པས་སྙན་དར་ཞལ་ཇ་སོགས་ཕུལ་ཐོག་རྒྱལ་ཁང་གི་ཕྱི་ནང་ཚང་མར་འཚུབ་འགྱུར་ཤིན་ཏུ་ཆེ་བ་བསྟན་པར། ངེད་རང་ནས་བཀའ་བསྒོ་དང་ཕྲིན་བཅོལ་རྒྱས་པར་ཞུས་པར་གསན་ཏེ་ཁྲིའུ་ཤིང་གི་ཁར་བཞུགས་ནས།
སྲུང་མ་ལ་བདག་བྱས་པ་ཤིན་ཏུ་ལེགས། སློབ་དཔོན་ཆེན་པོ་པདྨ་འབྱུང་གནས་ཀྱི་བཀའ་བཞིན་སངས་རྒྱས་ཀྱི་བསྟན་པ་སྤྱི་དང༌།
བྱེ་བྲག་ཆོས་སྡེ་འདི་ནམ་ལངས་ཉི་མ་ཤར་བ་ལྟ་བུ་བྱེད་གསུང་བ་སོགས་ལུང་བསྟན་མང་དུ་མཛད། དེ་ནས་བཟུང་ཡར་ཟླ་

ལྟར་རྒྱས་པར་གྱུར། དགོན་ལག་སོ་སོར་གཅུང་རིན་པོ་ཆེ་ཕེབ།། ༈ ས་ཁྱི་ལོར་ཟླ་བ་དང་པོར་ཁམས་གསུམ་ཆོས་ཀྱི་རྒྱལ་པོ་རྒྱལ་དབང་ཐམས་ཅད་མཁྱེན་པ་ཆེན་པོ་དང༌། ས་དབང་ཆེན་པོའི་མཇལ་ཁ་ཞུ་བ་དང༌། བསྟན་འཛིན་ཆོས་ཀྱི་རྒྱལ་པོའི་བཞུགས་ཁྲིར་རྒྱལ་སྲས་བསྟན་འཛིན་ད་ཡན་རྒྱལ་པོ་རྒྱལ་སྲིད་དུ་དབང་བསྐུར་བ་གནང་བའི་ཁྲི་འབུལ་དུ།
ངེད་རང་ལས་ཚན་བཅས་པས་ཕྱིན་ཏེ་ར་ས་འཕྲུལ་སྣང་གི་སྡེ་ཆེན་པོར་སླེབས།
རྩེ་གདོང་ནས་འཇམ་མགོན་ཆོས་ཀྱི་རྒྱལ་པོ་བྱམས་པ་བསོད་ནམས་ཆིབས་ཁ་བསྒྱུར་འདུག་པས། ཕྱག་དབང་དུ་ཕྱིན། ཐུགས་ཤིན་ཏུ་དགྱེས་པ་དང་བཅས་པས་ངེད་རང་དཔོན་སློབ་ཁྲི་འབུལ་གྱི་མཇལ་ཁར་ལྷན་དུ་ཤོག་གནང་བར།
བསླབ་དོན་ལྟར་ཞུ་བ་གཞིར་བཅས་ཞུས། གནས་ཚང་དུ་སླེབས་ནས་ཁྱེད་དཔོན་སློབ་ཀྱིས་མགྲོན་གཉེར་སོགས་ལ་སྙན་འབུལ་གནང་མི་དགོས། འདི་ནས་ཞུས་ཆོག་གསུངས། ཕྱི་ཉིན་རྡོ་རིང་གི་རྩ་བ་ལ་འབྱོར་སྐབས་རྩི་བཞག་གནང་མི་སྐུ་ཚབ་གཉིས་ཀྱིས་དེ་རིང་གཙང་པ་རྣམས་ལས་དབུས་པ་མིན་གཤིས་བསླབ་སྟོན་ཞུ་དགོས་ཕེབ་པ་རྒྱང་ཙམ་སོང་སྐབས།
སྐུ་ཞབས་ནས་གཟིམས་ཞུ་བ་གནང་ནས། ཁྱེད་དཔོན་སློབ་སང་བྱོན་ཆོག་གི་བསླབ་སྟོན་གནང་བྱུང་བས་གནས་ཚང་དུ་ལོག
།ཕྱི་ཉིན་ལེགས་འབུལ་བཞུགས་གྲལ་དུ་ངེད་རང་དང༌། བྱམས་གླིང་མཁན་པོ་གཉིས་ལ་ཚང་མའི་མགོར་གདན་བཟོས་ཆེ་ཤིང་སྟོན་མོ་སོགས་དཔངས་མཐོ་བ་བཀའ་དྲིན་གཞན་ལས་ཆེ་བ་གནང༌།
ཕྱི་ཉིན་གསོལ་ཚིགས་གྲོལ་འཕྲལ་གོང་ས་ཆེན་པོའི་མཇལ་ཁའི་ཐོག །བརྩེ་བ་ཆེན་པོས་དབང་དང་རྗེས་གནང་གི་ཕྱག་ལེན་སྐོར་གྱི་དྲི་བ་ཞིབ་ཏུ་སྩལ།

དགོང་མོ་སྡེ་སྲིད་སྐུ་ཞབས་ཀྱི་མཇལ་ཁ་ཞུས། གར་ཙམ་སྡོད་ཀྱི་དྲི་བ་གནང་བྱུང་བར། ས་སྐྱ་གོང་བཞུགས་ཕེབ་ཚུལ་ཐོས་པས་ཞག་གཉིས་སྡོད་རྩིས་ལགས་ཞུས་པར། ཞག་བཅུ་སྐོར་ནས་ཕེབ་རྒྱུ་ཡིན་པས་དེ་བར་བསྒུགས་ན་ལེགས་པར་འོང་ཕེབ།
ཟུར་ཆས་སོགས་བཀའ་དྲིན་ཆེ་བར་གནང༌། ཕྱོགས་འདུས་གྲྭ་སློབ་མང་ཙམ་ལ་དབང་རྗེས་གནང་གི་རིགས་ཀྱང་ཕུལ། ཞག་ཤས་ནས་གོང་མ་ཕེབ་ཅིང་ཕྱག་མཇལ་ཞུ་བར་ངེད་མཆེད་ལྷན་ཏུ་ཕྱིན་པར་མཇལ་ཁ་དང་ཤིན་ཏུ་དགྱེས་པའི་བསླབ་སྟོན་སོགས་སྩལ།
ཞག་ཤས་འདི་ཁར་སྡོད་གསུང་བསླབ་སྟོན་བཀའ་དྲིན་བསྐྱངས་པ་ལྟར་བསྡད། ཉིན་རེ་བཞིན་ཚེ་དབང་བརྒྱ་རྩ་རིམ་བཞིན་སྩལ་ཞིང༌། གུར་ལྷ་བརྒྱད་ཀྱི་རྗེས་གནང་ཀྱང་གནང༌།
ངེད་མཆེད་ལ་ཕྱག་མདུད། དམ་རྫས་བརྒྱ་རྡོ། སྟོང་རྡོ། སིལ་བུ་མང་བ། གནང་སྦྱིན་དཔངས་མཐོ་བ་བཅས་གནང༌། དགོན་པར་མང་ཇ། དམ་རྫས་ཀྱི་འགྱེད། སྤྱི་འགྱེད་བཅས་སྩལ།
འཆད་ཉན་སོགས་བསྟན་པ་ལ་གང་སྤྱིར་བསམ་པ་ཆེ་བ་བྱེད་དགོས་པའི་བསླབ་སྟོན་སོགས་ཞིབ་པར་སྩལ། བསམ་ཡས་སུ་རྒྱང་ཙམ་སྡོད་རྩིས་ཡིན་པས་ཆོས་གང་དགོས་པ་འོང་བས་ཕ་གིར་བྱོན་གསུང་པར། དགོན་གནས་སུ་འབྱོར་ནས་གཅུང་རིན་པོ་སྐུ་ཤིན་ཏུ་ལྟེམ་པར་བྱུང་བས་ངེད་རང་འགྲོ་མ་ནུས་པར།
ཨ་མ་ལགས་དང༌། མཆེད་མགོན་པོ་རབ་བརྟན་བཅས་བསམ་ཡས་སུ་གོང་མའི་སྐུ་ཞབས་སུ་ཕེབ། ངེད་རང་ནས་སྐུ་རིམ་དུ་ཚོགས་ཆེན་གྱི་སྒྲོལ་མ་ཁྲི་ཚར།
ཚེ་གཟུངས་དང་ཤེར་སྙིང་འབུམ་ཐེར། ཀུན་རིག་གི་ཆོ་ག་སྟོང་རྩ་རྣམས་བསྒྲུབས་ཤིང༌།

དགེ་འདུན་ཞལ་གྲངས་སུམ་བརྒྱ་སྐོར་ལ་གྲྭ་པ་རེར་ཡོན་བཀྲས་བཏགས་དང༌། སྨན་ཁ་རེ། བཅུ་རེར་བཟང་ཇ་སིག་རེ། སྤྱི་ཡོན་དུ་ཚོགས་གདན་ལ་དྲུམ་ཡུག་ཉི་ཤུ་རྩ་གཉིས། སྤོམ་ཐག །བླ་ཆས་ན་བཟའ་ཆ་ཚང༌། ཞལ་དཀར་སོགས་འདྲེན་ཆས་ཆ་ཚང༌།
ཆིབས་སྒ་ཆ་འགྲིགས་རྣམས་ཕུལ་ཏེ་མཉེས་པར་བྱས། འཚོ་བྱེད་བཀྲས་སྦུག་པ་སོགས་ཀྱིས་འཕྲོད་བསྟེན་ཞུས། ངེད་རང་ནས་ཚེ་དབང་བརྒྱ་རྩ་ཕུལ་བས་འཚོ་བྱེད་ཀྱིས་ཕྱག་རྩའི་སྡོད་ཕྱིར་གཤེགས་འདུག་པས།
ད་དུང་ཚེ་དབང་མཛད་ནས་སྐུ་ཚེར་ཕན་པར་འདུག་ཟེར་བ་བཞིན་བརྒྱ་རྩ་ལྔ་ཕུལ་བས། འཚོ་བྱེད་པས་ད་ཆ་ཚེ་དབང་གི་བྱིན་རླབས་ཀྱིས་ཕྱག་རྩར་བལྟས་ན་ལོ་བརྒྱད་ཚུན་ཁག་ཐེག་ཟེར་བ་བཞིན་ཕྱིས་ཐོག་ཏུ་ཁེལ།
རྣམ་འཇོམས་དང༌། སྨེ་བརྩེགས་ཀྱི་ཁྲུས་བརྒྱ་རྩ་རེ། གུར་དྲག །མགོན་པོ་དང༌། འབྱུང་འདུལ་སོགས་རྗེས་གནང་གི་རིགས་མང་བར་ཕུལ། ཆོས་སྲུང་རྣམས་ལ་བསྐང་བ་བརྒྱ་རྩ།
ཕྱོགས་བཞིའི་གཏོར་མ། སྔགས་པས་བརྒྱ་བཞི་སོགས་མདོས་རིགས་མང་བར་བསྒྲུབས་པས་བསྙུང་གཞི་ཡར་ལྡན་དུ་སོང༌། རྩེ་གདོང་ཞབས་དྲུང་ཁྲི་ཆེན་ཆོས་སྡིངས་ནས་ཕེབ་པར་ཐབ་བསུ་དང༌། ཆིབས་བསུ་བར་ངེད་དཔོན་སློབ་དྲུག་ཅུ་སྐོར་གྱིས་ཞུས་ཤིང༌།
སེར་ཕྲེང་ཀྱང་རྒྱས་པར་བསྒྲིགས་ཏེ་གཟིམས་ཁང་དུ་ཕེབ་འཕྲལ་དཔོན་གཉེར་གྱིས་གཞིས་བྱེས་ཚང་མར་གཞི་ལེན་དུ་གསོལ་ཇ་ཞིག་ཞུས། ཕྱི་ཉིན་བཅོ་བརྒྱད་དུ་སྤྱན་དྲངས་ཏེ་གཞི་ལེན་གང་ཟབ་དང༌།
གོས་དང༌། ཇ། རྟ་སོགས་ཀྱི་འབུལ་བ་ཆེ་བར་ཕུལ་ཞིང༌། དེ་ཞོར་གཅུང་རིན་པོ་ཆེར་ཚེ་དབང་ལྕགས་སྡོང་མ་ཞིག་སྩལ། ཆོས་སྲུང་གི་སྐུ་གསར་བཞེངས་རྣམས་ལ་

རབ་གནས་སུ་གདན་འདྲེན་ཞུས། དགྱེས་མཛད་རྡོ་རྗེའི་སྒོ་ནས་ཕྱག་ནས་རྒྱས་པ་བཀའ་དྲིན་བསྐྱངས། རྟེན་འབྲེལ་ཤིན་ཏུ་འཇིགས་པར་གྱུར། ཕྱི་ཉིན་སྤྱི་སོས་སྤྱན་དྲངས་ཏེ་གཞི་ལེན་རྒྱས་པ་དང༌། གོས་དར་ཇ་སོགས་ཀྱི་འབུལ་བ་ཞུས།
ཐམས་ཅད་མཁྱེན་པ་རོང་སྟོན་ཆེན་པོའི་ཁྲིར་ཕེབ་སྟེ་ཚོགས་སུ་འཇམ་དབྱངས་དམར་སེར་གྱི་རྗེས་གནང་སྩལ། གཟིམས་ཁང་དུ་ཚེ་དཔག་ལྷ་དགུའི་བཀའ་དབང་ཚང་མར་གནང་བ་དང༌། མགོན་ཁང་ཆེན་མོར་ཐུགས་གསོས་བསྐང་བ་སོགས་རྒྱས་པར་གནང༌།
བླ་ཁག་དང་ཁམས་ཚན་ཆེ་བ་རྣམས་ཀྱི་གདན་འདྲེན་ཞུ་བ་དང༌། ཆུང་བ་རྣམས་ཀྱིས་ཇ་ཞུས་ཐོག་འབུལ་བ་རྒྱས་པར་ཞུས། འཕེན་ཡུལ་ཁུལ་བླ་ཁག་དང༌། དགོན་ཁག
།ཡོན་བདག་རྣམས་ཀྱིས་ཆེ་འབྱོར་ཆུང་འབྱོར་ལྟ་བུའི་སོ་སོ་ནས་འབུལ་ཞབས་རྒྱ་ཆེ་བར་བྱུང་སོང་ཞིང༌། བྱིན་རླབས་ཆོས་འབྲེལ་ཡང་བཀའ་དྲིན་ཆེ་སྟེ་གཙང་དུ་ཆིབས་ཁ་བསྒྱུར། ཡར་ལམ་དཔལ་ལྡན་རྩེར་ཕེབ།
ངེད་རང་ལ་བདག་ཆེན་རྡོ་རྗེ་འཆང་གི་སྐུ་སྲུང་གཉེན་ལོ་ཆེན་པོའི་ཐུགས་དམ་རྟེན་ཞལ་བཞི་ཡོངས་རྫོགས་ཀྱི་སྐུའི་མཇལ་ཁ་དང་བྱིན་རླབས་སྩལ། རྒྱལ་ནང་བར་ཆིབས་སྐྱེལ་ཞུས་ཏེ། བསྟི་གནས་སུ་ལོག
།དེ་ནས་གཅུང་རིན་པོ་ཆེའི་སྐུའི་འཕྲོད་བསྟེན་དང༌། ཆོས་སྡེ་ཆེན་པོའི་དུས་དྲན་མཆོད་པ་སོགས་དང༌། དགོན་ལག་སོ་སོའི་ཆོས་གྲྭ་རྣམས་ཀྱང་བྱས།། ༈ ས་ཕག་ལོར་ཟླ་བ་དང་པོའི་ནང་དུ་བྲག་རྫོང་མའི་བསྙེན་པ་འབུམ་ཕྲག་བཅུ་དྲུག་པ་ཞིག་གྲུབ་སྐབས།
གྲུབ་དབང་ཐམས་ཅད་མཁྱེན་པ་ཆེན་པོ་ཕོ་བྲང་པོ་ཏ་ལར་ཆིབས་ཁ་བསྒྱུར་ཏེ་སྡེ་སྲིད་དེ་ཉིད་ཞིང་གཞན་དུ་ཕེབ་པའི་གསང་

བརྟོལ་བཀའ་དྲིན་བསྐྱངས་བས་གོང་ཞབས་སུ་ཕྱག་འབུལ་ཞུ་བ་དང༌། སྡེ་སྲིད་དེ་ཉིད་ཀྱི་བསྔོ་ཞུས་འབུལ་བར་ཕྱིན་པར་མཇལ་ཁ་རྒྱས་པར་བཀའ་དྲིན་བསྐྱངས། མགྲོན་ཁང་དུ་སླེབས་ནས་སྡེ་སྲིད་ཞིང་ལ་ཕེབ་པའི་གནས་ཚུལ་གྱི་བསླབ་སྟོན་གནང་ཞིང༌།
བསྔོ་ཞུས་ཀྱི་རྒྱུ་མཚན་ཞུས་པར་དེ་རིགས་བཞེས་རྩིས་མིན། བསླབ་སྟོན་གནང་བར་བཞེས་དགོས་ཚུལ་ནན་གྱིས་ཞུས་པར་ཐུགས་འདོད་མ་བྱུང་ཚེ་ཕ་གིར་མང་ཇ་སོགས་གནང་ཆོག་ཕེབ།
སྟོན་མོ་གནང་སྦྱིན་ཟུར་ཆས་སོགས་བཀའ་དྲིན་ཆེ་བ་བརྩེ་སྐྱོང་གནང་ཞིང་ཕྱིར་ལོག །དགོན་པར་འབྱོར་འཕྲལ་མང་ཇ་མཆོད་ཁང་སོ་སོར་མཆོད་པ་སྙན་ཤལ་བཅས་ཕུལ། བླ་ཁག་གྲྭ་མང་རྣམས་སེར་ཚོགས་ལ་རྫོང་བདའ་བྱས།
བཀྲ་ཤིས་སྒང་དུ་དྲུག་བརྒྱའི་སྲས་མོ་ཁྱིམ་འཛིན་དུ་ཡོད་པར་དགེ་བའི་ལྟས་དང་བཅས་སྲས་འཁྲུངས་པར་ཞག་ཁ་ཅིག་ནས་ཕྱིན། ཚེ་དབང་བརྒྱ་རྩ་དང༌། ཁྲུས། འདོད་ཁམས་གཙོ་མོའི་རྗེས་གནང་སོགས་བྱས།
མཚན་ངག་དབང་རྒྱལ་མཚན་དུ་གསོལ། འདི་ལོ་ཁྱུང་འབུམ་དང༌། ཉག་བྲེ་གཉིས་ནས་འབུལ་སྐྱེལ་དང༌། ཁམས་ཚན་སོ་སོར་ཀྱང་འགྲུལ་པ་ཚན་ཆེ་བར་སླེབས། མཁར་ཁ་ནས་ཀུན་དགའ་མགོན་པོ་དང༌།
འུ་དུ་སུ་ནས་ད་རྒན་ཆོས་རྗེའི་འབུལ་སྐྱེལ་སོགས་ཀྱང་འབྱོར། གསེར་དངུལ། ཇ། གོས་དར། རྟ། དྲེའུ། མཛོ། ཁལ་སོགས་ཀྱི་འབུལ་བ་རྒྱ་ཆེ་བར་ཕུལ། སྔ་སོར་ཐུབ་བསྟན་རྣམ་པར་རྒྱལ་བའི་ཆོས་གྲྭ་མཁན་ཆེན་ཐམས་ཅད་མཁྱེན་པར་ཆག་མེད་གསོ་བའི་བྱིན་རླབས་ཞུ་བར་ཕྱིན་སྐབས།
ནཱ་ལེནྡྲར་ངོར་ལྟ་བུར་ལམ་འབྲས་རྒྱུན་དུ་གནང་དགོས་པ་ཞིག་ཡོད་འདུག་པར། བདུད་རྩི་རིལ་བུ་སྒྲུབ་པ་མ་

གནང་ཚེ་དམ་ཚིག་གི་རྫས་ལ་ཐབས་ཆག་པ་ཞིག་འོང་བས། ཅེས་ཀྱང་སྒྲུབ་པ་མཛོད་གསུང་བྱུང་བས་ས་ལྟར་ཕྱག་དབང་ལ་ཕྱིན་སྐབས། ཨ་རུ་ར་འཚོལ་དུ་བཏང་བས་གསེར་མདོག་བྱིས་པ་ལོ་བརྒྱད་ཀྱི་ཁུ་ཚུར་ཙམ་ལས་མི་ཆུང་བ་བརྒྱ་ཕྲག་ཟུང་ལྷག་ཙམ་རྙེད་འདུག་པས།
ད་དུང་འདིའི་གྲས་མང་བ་ཞིག་འཚོལ་དགོས་ཚུལ་བྱས། ཞིབ་ཏུ་བཙལ་ཀྱང་གསེར་མདོག་དཀྱུས་མ་ལས་མ་རྙེད་འདུག་པས་སྒྲུབ་པ་དུས་བབས་ཀྱི་རྟེན་འབྲེལ་ཡིན་འདྲ་བསམ།
རང་གནས་སུ་འབྱོར་སྐབས་ས་སྐྱ་ནས་རིགས་བརྒྱའི་ཁྱབ་བདག་སྔགས་འཆང་བསོད་ནམས་དབང་ཕྱུག་གིས་དམ་རྫས་ཁྲི་རྡོ་བུམ་གཟུགས་ཆེ་བ་ཞིག་དང༌། སྟོང་རྡོ་གསུམ། བརྒྱ་རྡོ། སིལ་བུ་བཅས་ཕོན་ཆེ་བ་ཞིག་བཀའ་དྲིན་བསྐྱངས་བྱུང་བར་སྒྲུབས་ཤིག་པའི་བརྡར་གོ་ནས།
འགོལ་ཁྱད་ཀྱི་གཞིས་སུ་དམ་རྫས་འཕྲལ་ཏུ་སྒྲུབ་མཁོས་ཀྱི་བྱིན་ཁྱད་དུ་འཕགས་པ་དུ་མ་དང༌། དམ་ཚིག་གི་རྫས་རྣམས་སྦགས་ནས་གཟའ་ཚེས་དགེ་བར་སྒྲུབ་པ་ཚུགས་ཤིང༌།
འདི་སྒྲུབ་པའི་སྐབས་འཕེལ་ཆེ་ཞིང་རིལ་བུའི་སྐབས་རྫོང་གི་བད་ཀྱི་སྟེང་དང༌། རྫིང་གི་ཆུ་འགྲམ་རྣམས་སུ་རིལ་བུ་འཐོར་བ་རྣམས་རྙེད་མི་མང་བ་ཞིག་བྱུང་འདུག་ཅིང༌།
ནམ་མཁའ་ནས་འཇའ་དང་མེ་ཏོག་གི་ཆར་སོགས་བྱུང་བ་བླ་མ་དང་ཡི་དམ་གྱིས་བྱིན་རླབས་དངོས་སུ་སྩལ་བར་འདུག་སྙམ། གཟིམས་ཁང་འོག་གྲྭ་ཚང་གི་སྔ་སོར་ནས་བཤད་གྲྭ་ཡིན་འདུག་ཀྱང་གཏན་ཆགས་ཀྱི་གྲྭ་རྒྱུན་ཉུང་ཞིང༌།
བཤད་གྲྭའི་སློབ་གཉེར་དམར་བ་རང་མི་འདུག་པས་བླ་མ་གྲྭ་རིགས་ཚང་མར། མང་ཇ་ཁ་ཤས། ཇ་འགྱེད། ཚན་གྲངས་ཀྱི་

འབུལ་བ་དང་རྣམ་གཞག་སོགས་ཕུལ་ཐོག །ལོ་སུམ་ཅུ་མན་གྱི་གྲྭ་རིགས་རྣམས་ཀྱིས་མིང་བཏགས་རེ་མ་བྱུང་བར་མདོ་ལུགས་ཀྱི་ཐུགས་གཉེར་ལ་བརྩོན་པ་ལས་ཕྱིར་ལོག་མི་ཆོག་པའི་བཅའ་སྒྲིག་ཁུར་བླངས་ཀྱིས་བཟོས་ཀྱང་ལོ་ལྔ་དྲུག་ཙམ་ལས་ཕུགས་འཁྱོལ་བ་རང་ནི་བྱུང་མ་སོང༌།
གཟིམས་ཁང་འོག་གྲྭ་ཚང་གི་ཆོས་གཞིས་གྲྭབས་སྟག་རྩེ་ནས་བཞེས་གྲབས་གནང་སྐབས། ངེད་རང་ནས་གསོལ་དཔོན་ཞིབ་ཞུས་འབུལ་བར་རྫོང་བདའ་བྱས་ཤིང༌།
གྲྭ་ཚང་ནས་ཆོས་སྐྱོང་ཆེན་པོའི་ཕྱག་མདུང་ཞིག་ཁྱེར་ནས་བླ་མ་ལས་ཚན་རྣམས་ཞུ་བར་བརྫངས་པས་སྲུང་མའི་འཚུབས་ཤིག་ཀྱང་བྱུང་འདུག་པ་དང༌། ཞུ་རྩའང་ཕེབ་པ་བཅས་ཕྱིར་སློག་གཏན་ཚིགས་བཅས་བཀའ་དྲིན་བསྐྱངས་སོང༌།
འགྲུལ་པ་ཉམས་ལ་པཎྜི་ཏ་ལྷའི་རྒྱལ་མཚན་དང༌། ཆ་དཀར་བླ་མ་ཨུ་པ་ཤི །དགེ་སློང་རྣམས་ཀྱི་བསྐུར་མ་ཆེ་བ་འདུག་པ་སྤྲད། ངེད་རང་ནས་ལམ་འབྲས་བུ་དང་བཅས་པའི་གདམས་པ། དབང༌།
ཁྲིད། ལུང༌། བྱིན་རླབས་དང་བཅས་པ་དང༌། འཇིགས་བྱེད། གཤེད་དམར་སོགས་འདོད་ཆོས་མང་བར་བྱས། དུས་དྲན་མཆོད་པ་སོགས་ལུགས་གཉིས་འཕྲལ་སེལ་སྔར་རྒྱུན་ལྟར། ༈ ལྕགས་བྱི་ལོར་གུ་རུ་དཀོན་མཆོག་སྤྱི་འདུས་ཞི་དྲག་སེང་གདོང་མ་དང་བཅས་པའི་བསྙེན་པ་མཇུག་ཏུ་ཚོགས་བརྒྱ་བཅས་གང་རྒྱས་བྱས་པར་གཏོར་མ་མི་རྙིང་པ་དང༌།
རྨི་ལམ་དུ་ལྟས་བཟང་བ་བྱུང༌། ཆོས་སྡེ་ཆེན་པོའི་བླ་ཁག་ལས་ཚན་དང་བཅས་པ་གྲོས་བྱས།
གདན་ས་ཆེན་པོ་རྩེ་གདོང་དུ་འཇམ་དབྱངས་བསོད་ནམས་བསྟན་འཛིན་དབང་པོ་གདན་འདྲེན་ལ་ལས་ཚན་གཉིས་རྫོང་བདའ་བྱས་པར། ཡབ་བདག་ཆེན་

རིན་པོ་ཆེ་དང་ལྷན་དུ་ཆིབས་ཁ་བསྒྱུར་བར་རྒྱལ་ནང་དུ་ཐབ་བསུ་དང༌། ངེད་དཔོན་སློབ་བཞི་བཅུ་སྐོར་གྱིས་ཆིབས་བསུ་དང༌། དགེ་འདུན་སུམ་བརྒྱ་སྐོར་གྱིས་རོལ་མོའི་བྱེ་བྲག་ཅི་རིགས། གདུགས་དང༌། རྒྱལ་མཚན།
བ་དན་སོགས་མཆོད་རྫས་སྣ་ཚོགས་ཐོགས་ཏེ་སེར་ཕྲེང་གིས་བསུ་བ་དང༌། བསང༌། དར་འཕྱར། བཀྲ་ཤིས་ཁྲ་རིགས་སོགས་གང་རྒྱས་བཅས་སྤྱན་འདྲེན་ཞུས། གཟིམས་ཁང་ནས་གཞི་ལེན་དང༌། ཞག་གསུམ་ནས་བཅོ་བརྒྱད་དུ་གདན་འདྲེན་ཞུས།
གཞི་ལེན་གང་རྒྱས་ཞུས་ཤིང༌། གཅུང་སྐུ་ལྟེམ་པར་ཚེ་དབང་དང༌། རྟ་མགྲིན་གྱི་རྗེས་གནང་ཞུས། བདག་ཆེན་རིན་པོ་ཆེར་ཆིབས་པ་སོགས་དགུ་ཚན་དང༌། གདུང་བརྒྱུད་རིན་པོ་ཆེར་ཕྱི་ཉིན་ཚོགས་སུ་ཐམས་ཅད་མཁྱེན་པ་རོང་སྟོན་ཆེན་པོའི་བཞུགས་ཁྲིར་སྤྱན་འདྲེན་ཞུས།
དགུ་ཚན་ལྔ་ཙམ་གྱི་ཁྲི་འབུལ་བྱས། རྩེ་གདོང་ནས་ཀྱང་མང་ཇ་བྱིན་རྟེན་གྱི་འགྱེད། ངེད་རང་ལ་ཚོགས་དབུར་གནང་སྦྱིན་རྒྱ་ཆེ་བ་སྩལ།
ཡབ་སྲས་ལྷན་དུ་ཕོ་བྲང་ཆེན་པོར་མཇལ་ཁ་ཞུ་བར་ཕེབ་ཅིང༌། གདུང་བརྒྱུད་རིན་པོ་ཆེ་ཚུར་ཕེབ་ནས་རྒྱང་ཙམ་བཞུགས། ཚོགས་ཆེན་དུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་སོགས་འདོད་ཆོས་མང་དུ་བཀའ་དྲིན་བསྐྱངས་བ་ཞུས།
ངེད་རང་ནས་ཀྱང་ཕྱོགས་འདུས་བཅས་མང་བར་མཁའ་འགྲོ་རྒྱ་མཚོ། བདེ་མཆོག །གསང་འདུས། འཇིགས་བྱེད། གཤེད་དམར་སོགས་ཀྱི་དབང་ཁ་ཤས་དང༌།
སྒྲུབ་ཐབས་རྒྱ་མཚོ་དང༌། རྗེས་གནང་ཟུར་བཀའི་རིགས་མང་བར་ལུང་བཅས་ཅི་རིགས་བྱས་ཤིང༌། གདུང་བརྒྱུད་རིན་པོ་

ཆེ་གཙང་དུ་ཕེབ་པར་ཆིབས་སྐྱེལ་ཕེབ་སྐྱེལ་རྒྱས་པར་ཞུས་ཤིང༌། སྒོམ་ཁང་སོགས་ལ་ཕྱོགས་འགྲོ་སོགས་སྔར་རྒྱུན་ལྟར་བྱས། ༈ ལྕགས་གླང་གསར་འཕྲལ་རྗེ་བཙུན་རྡོ་རྗེ་རྣལ་འབྱོར་མའི་བསྙེན་པ་བཞི་འབུམ་དང༌།
ཚེ་སྒྲུབ་ཀྱང་བྱས། གསུམ་པའི་ནང་དུ་དབང་ཁང་འཆི་མེད་ཕོ་བྲང་གི་མདོ་སྦུགས་རྒྱག་པའི་ལས་གྲྭ་ཚུགས་པར། མཆེད་ཟླ་མགོན་པོ་རབ་བརྟན་གྱིས་ངེད་ཀྱི་ངག་བཀོད་ལྟར་ཁུར་བཞེས་གནང་ཞིང༌། ཤིང་བཟོ་བ་སྒུང་པོ་ཆེ་བ་བཅས་གསུམ།
རྡོ་བཟོ་ཚེས་བཅུ། ཞྭ་མཁན་ཚེ་རིང་དོན་འགྲུབ། འུ་ལག་བཞི་བཅུ་སྐོར་གྱིས་ཟླ་བ་བཞིའི་རིང་སྒྲུབ་པར། བཟོ་བོ་རྣམས་ལ་ཕོག་ཡོན་གང་གཟབས་ཀྱིས་མགུ་བར་བྱས་ཤིང༌།
འུ་ལག་རྣམས་ཀྱང་སྡོད་རིང་ཇ་ཐུག་རྒྱུན་གཏོང་ངོས། བླ་ཁག །ཁམས་ཚན་སོ་སོར་སྟོན་མོ། །ངེད་རང་ལ་ལེགས་འབུལ། བཟོ་བོ་རྣམས་ལ་སྟེར་ཆ་སོགས་ཡང་དག་བྱུང་ཞིང༌། གྲུབ་ཉིན་དགའ་སྟོན་དུ་ངེད་རང་ནས་འུ་ལག་མི་རེར་ཇ་ཉག་ལྔ་རེ་དང༌།
བཀྲ་ཤིས་ཁ་བཏགས་རེ་བྱིན་ཏེ་དགེ་བ་རྫོགས་བྱང་དུ་བསྔོས། ཨ་མ་ལགས་སྐུ་ལྟེམ་པས་དབྱར་ཆོས་འཁྱུག་ཙམ་བྱས་ནས། སྐུ་རིམ་དུ་ཚེ་ཆོག་དང༌། ཀུན་རིག་སྟོང་རྩ།
ཆོས་སྐྱོང་རྣམས་ལ་བསྐང་བ་བརྒྱ་རྩ། ཚེ་གཟུངས། སྒྲོལ་མ། ཤེར་སྙིང་སོགས་མང་བར་བསྒྲུབ་ཤིང༌། ངེད་རང་ནས་རྗེས་གནང་གི་རིགས་མང་བའང་བྱས། གོང་གསལ་སྐུ་རིམ་པ་རྣམས་ལ་ཡོན་དང་ཞབས་ཏོག་སྨིན་རྒྱས་ཞུས།
སྒོམ་ཁང་སོགས་ལ་ཕྱོགས་འགྲོ། མཆོད་པ། ཆོས་ར་སོགས་སྔར་རྒྱུན་བཞིན་བྱས། གོང་ས་ཆེན་པོའི་སྐུ་ཞབས་སུ་མཇལ་ཁ་ཞུ་བར་ཕྱིན་པར་

ཞལ་མཇལ། ཕྱག་དབང༌། གནང་སྦྱིན་སོགས་རྒྱ་ཆེར་བར་བཀའ་དྲིན་བསྐྱངས། ༈ ཆུ་སྟག་ལོར་གཅུང་རིན་པོ་ཆེ་དང༌། ཡུམ་སྲས་གཉིས་ཀ་སྐུ་ཁམས་ལྟེམ་པར་སྐུ་རིམ་དང་འཕྲོད་བསྟེན་གྱི་རིགས་ལ་བརྩོན་པར་བྱས་ཀྱང༌།
ཨ་མ་ལགས་ཐུགས་དམ་ཀྱི་སྟབས་ལྟས་ལེགས་པ་དང་བཅས་ཏེ་ཞིང་གཞན་དུ་གཤེགས་པས་སེམས་ངལ་བར་གྱུར། གཤེགས་རྫོང་ལ་ངེད་མཆེད་ཀྱིས་དགུང་ཞག་པ་ཉི་ཤུ་སྐོར་གྱིས་ཀུན་རིག །མདོ་བརྒྱ་འདོན་མི། ཞག་གསུམ་ཐོག་ཚོགས་མང་གིས་ཆོ་ག
།ངེད་རང་ནས་བྱང་བུ་སྨིན་རྒྱས། གོང་ས་ཆེན་པོར་བསྔོ་ཞུས་དཔངས་མཐོ་བ། ས་སྐྱ་རྩེ་གདོང་གི་དབུས་རྒྱལ་རྩེ་ཞབས་དྲུང༌། འབྲི་གུང༌། སྟག་ལུང་གི་ཞབས་དྲུང་ཁག་སོགས་བླ་མ་ཆེ་ཁག་རྣམས་ལ་བྱང་ཞུས།
དབུས་གཙང་གི་ ས་ལུགས་དགོན་ཆེ་ཁག་རྣམས་སུ་མང་ཇ། བླ་མ་རྣམས་ལ་བསྔོ་རྟེན། རྟེན་གསུམ་ལ་མཆོད་པ་སོགས་རྒྱ་ཆེར་བསྒྲུབས་ཤིང༌། ཆོ་ག་དངོས་གཞིར་ཚོགས་ཆེན་གྱི་ཐོག་དགོན་ལག་རྣམས་བསྡུས་ཏེ་ཞག་གསུམ་གྱི་རིང་ཀུན་རིག་གི་སྒྲུབ་མཆོད་ལ་ཞབས་ཏོག་དང་ཡོན་ཤིན་ཏུ་རྒྱས་ཞིང་དངོས་གཙང་བར་ཕུལ།
བདུན་ཚིགས་རྣམས་སུ་དགའ་ལྡན་ཆོས་འཁོར་ལྷ་ཁང་གཉིས་ཀྱི་གཙོས་འཕེན་ཡུལ་ཁུལ་སྟོད་སྨད་ཀྱི་དགོན་པ་རྣམས་དང༌།
སྒོམ་ཁང༌། ས་སྦུག །རི་སྡིངས་བཅས་ངེད་རང་གི་དགོན་ལག་སོགས་རིམ་གྱིས་བོས་ཏེ་བསྙེན་བཀུར་ཕུན་སུམ་ཚོགས་པར་ཞུས། དགུང་ཞག་གི་རིང་ཉིན་རེ་བཞིན་ངེད་རང་གི་ཆོ་ག
།ལྷོ་སྒོ། བྱང་བུར་བདུན་ཚིགས་རེར་དབང་བསྐུར། བྱང་བུ་སྨིན་རྒྱས་བྱས་ཤིང༌། ཞེ་དགུ་ཐོན་ཉིན་ཆོ་ག་པ་མང་བ་དང༌། རྒྱུན་བཞུགས་རྣམས་ལ་ཡོན་ཤིན་ཏུ་རྒྱས་པར་ཕུལ།

ཟླ་རེ་བཞིན་དུས་དྲན་མཆོད་པ་མང་བ་དང༌། བྱང་བུ་མཆོད་འབུལ་སོགས་གང་རྒྱས་ཞུས། ལོ་མཆོད་ལ་ཚོགས་ཆེན་གྱི་ཆོ་ག་དང༌། བྱང་བུ་སོགས་དགེ་བའི་རྩ་བ་ཇི་སྙིད་ལོ་གཅིག་གི་བར་དུ་བསྒྲུབས་པ་རྣམས་ཡུམ་དེ་ཉིད་ཀྱིས་གཙོས་སེམས་ཅན་ཐམས་ཅད་ཀྱི་དོན་དུ་དམིགས་པས་དགེ་བ་རྫོགས་བྱང་དུ་བསྔོས།
ས་སྐྱོང་ཕྲིན་ལས་རྒྱ་མཚོའི་ཁྲི་འབུལ་དུ་ཕྱིན་པར་མཇལ་ཁ་ལེགས་འབུལ་གྲྭ་འགྲིགས་པ་བྱུང་ཞིང༌། དེ་སྐབས་གོང་ས་ཆེན་པོ་ནས་ལམ་ཟབ་ཀྱི་ཡིག་ཆ་མཐོ་རིས་དབང་གི་ཆུ་རྒྱུན་ལྗགས་རྩོམ་གནང་བའི་ལྗགས་ལུང་བཀའ་དྲིན་བསྐྱངས་ཤིང༌།
ཅུང་ཞིག་ཁམས་མ་བདེ་བ་ཡོད་ཚུལ་ཞུས་པས་སྐུ་མདུན་དུ་ཤོག་གསུང་བཀའ་བསྒོ་རྒྱས་པར་སྩལ།
བླ་མ་སངས་རྒྱས་དངོས་ཡིན་སྙམ་པའི་སྙིང་ནས་དད་པ་ཐོབ། སྤང་བླང་གི་བསླབ་སྟོན་དང༌། ཡས་ཕྱིན་གྱི་གནང་ཆ། སྟོན་མོ་སོགས་གཞན་དང་མི་འདྲ་བར་བཀའ་དྲིན་བསྐྱངས་ཤིང༌། དགོན་གནས་སུ་ལོག
།འགྲུལ་པ་ཁག་དང་གྲྭ་རིགས་སོ་སོར་འདོད་ཆོས་མང་བ་དང༌། སྔར་རྒྱུན་གྱི་བྲེལ་བ་རྣམས་བསྒྲུབས། འུ་དུ་སུ་ནས་ད་རྒན་ཆོས་རྗེས་རོགས་ཤིག་གཏོང་དགོས་ཚུལ་བྱུང་བ་བཞིན་གཞུང་ས་ཆེན་པོར་སྙན་འབུལ་ཞུས་པར།
གཞན་མ་སོག་ཡུལ་དུ་འགྲོ་ས་མེད་པ་དེ་བཞིན་ཡིན་ཀྱང༌། ཆོས་རྗེ་རང་གཞན་དང་མ་འདྲ་ཞིང་བཅོ་བརྒྱད་རང་གི་འབུལ་སྡུད་པ་སྔར་སྲོལ་བཞིན་བྱས་ཆོག་གི་བསླབ་སྟོན་དང་བཀའ་ཤོག་ཤིན་ཏུ་བཙན་པ་བཀའ་དྲིན་བསྐྱངས་བྱུང་བ་ནས།
བླ་མ་ཀུན་དགའ་རིན་ཆེན་དང༌། བསོད་ནམས་བསྟན་འཛིན་གཉིས་རྫོང་བདའ་བྱས་པར་རྟ་ཁལ་ཆ་ལག་སོགས་སྒྲིག་བཀོད་མཆེད་ཟླས་བྱས་ཏེ་མི་སྣ་དང་ལྷན་དུ་རྫོང་བདའ་བྱས།
ཟླ་བ་བཅུ་གཉིས་པར་ལམ་འབྲས་བུ་དང་

བཅས་པའི་གདམས་པ་བཙུགས། ༈ ཆུ་ཡོས་ཟླ་བ་དང་པོར་ཆོ་འཕྲུལ་རིང་ཚེ་སྒྲུབ་དང༌། བསྙེན་པ་ཁ་གསོ་བྱས་ཏེ། གྲོལ་མཚམས་སྔགས་ལམ་ཚུགས། གསུམ་པའི་ཟླ་སྟོད་ཀྱི་བར་དབང་ལུང་ཁྲིད་སོགས་རྒྱས་པར་བྱས། དབང་ཁང་འཆི་མེད་ཕོ་བྲང་དང༌།
མཚམས་ཀྱི་ཤིང་རྩི། མཆོད་སྒམ་དམར་པོ་ཆ་དྲུག །ལྗང་གུ་ཆ་དྲུག་བཅས་གསར་བཟོ་བྱས་པར་བྲག་དབར་མཁར་བ་སོགས་ཤིང་བཟོ་བ་ལྔ་དང༌། སྤྲུལ་སྐུ་བ་བཅས་ལ་སོ་སོར་ཡོན་གྱིས་ཚིམ་པར་བྱས།
ཁམས་སོག་གི་འགྲུལ་པས་གཙོས་གྲྭ་རིགས་མང་བར་ཆོས་འབྲེལ་ཅི་རིགས་དང༌། ལུགས་གཉིས་ཀྱི་བདག་རྐྱེན་བྱས། ཕོ་བྲང་ཆེན་པོ་རི་བོ་གྲུ་འཛིན་དུ་གོང་ས་ཆེན་པོ་ཡས་ཕྱིན་གྱི་མཇལ་ཁ་ཞུ་བར་ཕྱིན་པར།
མཇལ་ཁ་མ་འགྱངས་པར་སྩལ་ཞིང་ཆོས་ཀྱི་བཀའ་འདྲི་མང་ཙམ་གནང་བར་བཀའ་ལེན་གང་རྒྱས་ཕུལ། ཟུར་ཆས་བདག་རྐྱེན་ཐོན་ཕྱག་ཞུ་ཉིན་གནང་ཆ་སོགས་གཞན་དང་མི་འདྲ་བར་བཀའ་དྲིན་བསྐྱངས་ཏེ་ཕྱིར་ལོག
།ཆོས་སྡེ་ཆེན་པོ། དགོན་ལག་སོགས་ཀྱི་དུས་མཆོད། གཏོར་མ་བརྗེ་བ། ཆོས་བཀའ་ཅི་རིགས་སྔར་རྒྱུན་ལྟར་བྱས། ༈ ཤིང་འབྲུག་ལོར་མགོན་པོ་བཀའ་སྡོད་ལྟར་བསྒྲུབ་པའི་བསྙེན་པ་དང༌། ཚེ་སྒྲུབ་བྱས་ཤིང༌།
གྲུབ་པའི་དབང་ཕྱུག་གཅུང་རིན་པོ་ཆེ་སྐུ་ལྟེམ་དུ་སོང་བར་སྐུ་རིམ་དང་འཕྲོད་བསྟེན་ཞུ་བ་སོགས་ལེ་ཤོར་མེད་པའི་བྲེལ་གཡེང་མུར། ཕོ་བྲང་ཆེན་པོར་བཅར་ཏེ་མཇལ་ཁ་དང་གསུང་བརྟག་ཞུས་པར་འཕྲལ་གནང་དང༌།
བདག་རྐྱེན་གཞན་དང་མི་འདྲ་བ་བཀའ་དྲིན་བསྐྱངས་ཤིང༌། དགོན་གནས་སུ་འབྱོར་འཕྲལ་གཅུང་སྐུ་ཞབས་སུ་ཤོག་གསུང་བ་ལྟར་ཕྱིན་པར་སྐུ་ཤིན་ཏུ་ལྟེམ་པར་འདུག་ཅིང་གནས་ཚུལ་དྲི་བའི་

མཇུག་གང་ཅིའི་ཞལ་ཏ་ཧྲུག་ཙམ་མཛད། ཕྱག་ན་རྡོ་རྗེའི་རིམ་གཉིས་ཀྱི་རྣམ་འབྱོར་གཡེལ་བ་མེད་པ་ཞིག་གནང་གིན་ཡོད་གཤིས། ཡིད་དམ་གྱི་ལྷས་ཞལ་གཟིགས་ཏེ་ཞིང་ཁམས་གཞན་དུ་གཤེགས་པའི་ལུང་བསྟན་དང༌། དཔལ་ལྡན་ལྷ་མོར་ཀྱང་ངེད་ཀྱི་རྗེས་འཇུག་རྣམས་ལ་ཕྲིན་ལས་སྒྲུབ་དགོས་ཚུལ་གྱི་བཀའ་བསྒོ་མཛད།
ཕྱག་གཡས་སྡིགས་མཛུབ་དང༌། གཡོན་མཉམ་གཞག་མཛད། སྤྱན་བར་སྣང་ལ་གཟིགས་ཏེ་ལོག་འདྲེན་ཟིལ་གནོན་གྱི་ངང་ནས་གཟུགས་སྐུ་རྡོ་རྗེ་འཛིན་པའི་ཐུགས་ཀར་ཐིམ།
ཞག་ལྔ་ཙམ་གྱི་བར་སྐུ་དྲང་པོར་སྔར་བཞིན་དང་བཅས་ཐུགས་དམ་དུ་བཞུགས་པ་ཉི་ཕྱེད་ཡོལ་ནས་ཤངས་ནས་བྱང་ཆུབ་ཀྱི་སེམས་བབས་ཏེ་ཏིང་ངེ་འཛིན་ལས་གྲོལ།
སྐུ་གདུང་རིན་པོ་ཆེར་ཆས་བཞུག་ཕུལ་ཏེ། མེ་ཏོག །སྤོས། མར་མེ། ཞས་ཟས་སོགས་བརྒྱ་ཕྲག་དང༌། འཕན། རྒྱལ་མཚན་སོགས་མཆོད་པ་བསམ་གྱིས་མི་ཁྱབ་པ་ཕུལ། ཞག་བཅོ་ལྔ་ཙམ་གྱི་གསང་ཁོག་ཏུ་སྐུ་རིམ་གྱི་ཚུལ་གྱིས་ངེད་སྐུ་མཆེད་ཀྱིས་དགོངས་རྫོགས་གང་འགྲུབ་དང༌།
གོང་ས་ཆེན་པོར་སྐྱབས་འཇུག་གི་ལྗགས་བསྔོ་རྟེན་འབུལ་མི་བཏང༌། གསང་གྲོལ་ནས་ཚོགས་ཆེན་དུ་གྲྭ་པ་སུམ་བརྒྱ་ཙམ་བླ་ཁག་བཅས་སྤྱན་དྲངས་ཏེ་ཀུན་རིག་གི་ཆོ་ག་ཉིན་གང་མར་ཞབས་ཏོག་འབུལ་བ་གང་གཟབས་ཞུས།
དགུང་ཞག་པ་ཉི་ཤུས་ཀུན་རིག །མདོ་བརྒྱ་པ་གཉིས། ཞག་བདུན་གྱི་རིང་ངེད་དཔོན་སློབ་བཅོ་ལྔ་སྐོར་གྱིས་དཔལ་ཀྱེ་རྡོ་རྗེའི་དཀྱིལ་འཁོར་གྱི་ཆོ་ག་དང་བླ་མ་མཆོད་པ་ཕུལ།
བདུན་ཕྲག་རེར་དགའ་ལྡན་ཆོས་འཁོར་དང་ལྷ་ཁང་སོགས་འཕེན་ཡུལ་གྱི་དགོན་ཆེ་ཕྲ་རྣམས་སྤྱན་དྲངས་ཏེ་བསྙེན་བཀུར་འབུལ་བ་རྒྱ་ཆེ་བར་བསྒྲུབས།

སྐུ་གདུང་རིན་པོ་ཆེར་འབུལ་དཔོན་བླ་མ་བསོད་ནམས་དཔོན་སློབ་ཀྱིས་ཀུན་རིག་ལ་བརྟེན་པའི་སྲེག་མཆོད་ཕུལ་བར། ནམ་མཁའ་ལས་འཇའ་སྤྲིན་དང་མེ་ཏོག་གི་ཆར་སོགས་སུམ་རྩེན་པ་རྣམས་ཀྱིས་མཆོད་པ་རྒྱ་ཆེ་བར་ཕུལ་ཞིང་ངོ་མཚར་བའི་ལྟས་མང་བར་བྱུང༌།
ཞག་ཤས་ནས་ངེད་རང་ཕོ་བྲང་ཆེན་པོ་རི་བོ་གྲུ་འཛིན་དུ་གོང་ས་ཡས་ཕྱིན་གྱི་མཇལ་ཁ་དང་མཆོད་འབུལ་ཞུ་བར་ཕྱིན་ཞིང༌། མཆོད་འབུལ་རྟེན་དུ་སྐུ་གསུང་ཐུགས་རྟེན།
གསེར་གྱི་མཎྜལ། རོལ་མོ། མཁར་རྔ། ཇ། གོས་དར། རྟ་ཁྲབ་སོགས་ཕུལ། ས་ལམ་གྱི་བར་ཆད་ཞི་ཐབས་ལྗགས་བསྔོ་བཀའ་དྲིན་བསྐྱངས། ཐོན་ཕྱག་ཞུ་ཉིན་རྡོ་རྗེ་ཕྲེང་བ་དང༌། མཁའ་འགྲོ་རྒྱ་མཚོ།
ལོ་ནག་དྲིལ་གསུམ་སོགས་དེང་སང་ཡིག་ཆ་གང་གི་སྟེང་ནས་བྱེད་དང༌། ཕྱག་ལེན་གྱི་སྐོར། བླ་མ་བརྒྱུད་པ་སོགས་ཀྱི་བཀའ་འདྲི་གནང་བར་སོ་སོའི་ཞུ་ལེན་ཕུལ་བས་ཤིན་ཏུ་དགེས་པ་དང་གནང་སྦྱིན་བཅས་སྩལ་ཏེ།
འདམ་བུ་བྱིན་གྱི་ཆོས་གྲྭ་འབྱོར། མཆོད་འབུལ་གྱི་ཆོ་གར་ཚོགས་ཆེན་བླ་ཁག །ལྷ་ཁང་རྒྱལ་སྨད། སྒོམ་ཁང༌། ས་སྦུག །རི་སྡིང་ས་སོགས་དགོན་ལག་རྣམས་བོས་ཏེ་ཉིན་གསུམ་གྱི་རིང་ཀུན་རིག་བཅས་སྒྲུབ་མཆོད་ལ་ཞབས་ཏོག་འབུལ་བ་རྒྱ་ཆེན་པོས་སོ་སོར་མཉེས་པར་བྱས་ཤིང༌།
ས་སྐྱ་རྩེ་གདོང༌། འབྲི་སྟག་ཁག་སོགས་ཆེ་ཁ་རྣམས་སུ་མཆོད་འབུལ་རྟེན་འབུལ་བ་དང༌། ས་ལུགས་ཀྱི་དགོན་པ་རྣམས་སུ་མང་ཇའི་ཐོག་བླ་མ་སོ་སོར་མཆོད་འབུལ་རྟེན་འབུལ་བར་རྫོང་བདའ་བྱས།
དགུང་ཞག་གྲོལ་ཉིན་བླ་ཁག་དང་ཚོགས་ཆེན་གྱིས་ཀུན་རིག་གི་ཆོ་ག་གནང་བར་བསྙེན་བཀུར་རྒྱ་ཆེ་བ་དང༌། དགུང་ཞག་པ་རྣམས་ལ་ཇ། དར་རས་སོགས་དཔངས་མཐོ་

བས་མཉེས་པར་བྱས་ཤིང༌། འདི་སྐབས་རྨི་ལམ་དུ་གོང་མ་མཁྱེན་རབ་བསྟན་འཛིན་བཟང་པོ་བཞུགས་ཁྲིའི་སྟེང་ན་ན་བཟའ་གཟབས་སྤྲོད་ཀྱིས་བཞུགས་ནས་དགྱེས་པའི་བསླབ་སྟོན་གནང་བ་ཞིག་བྱུང་བས། དེ་ནས་བཟུང་སྡུག་བསྔལ་གྱིས་བློ་མ་བདེ་བས་ཀར་རེ་བསྡད་པ་དེ་མེད་པར་གྱུར།
འབུལ་སྐྱེལ་དང་འགྲུལ་པ་མང་བར་སོ་སོའི་འདོད་ཆོས་ཅི་རིགས་དང༌། འཕྲལ་སེལ་རྣམས་བསྒྲུབས། དགོངས་རྫོགས་ཀྱི་རྟེན་བཞེངས་སུ་ཨེ་ནས་ལྷ་བཟོ་བ་ལྔ།
གོང་དཀར་བ་གཅིག་བཅས་དྲུག་གིས་ལམ་འབྲས་བླ་བརྒྱུད་གཙོ་བོར་རྡོ་རྗེ་འཆང༌། དཀྱིལ་འཁོར་རྒྱ་མཚོའི་དབང་ཕྱུག་རྡོ་རྗེ་འཆང་མཁྱེན་རབ་བསྟན་འཛིན་དཔལ་བཟང་པོའི་སྐུ་བརྙན་ཐོག་ཚད་ཙམ་དང༌།
རྡོ་རྗེ་འཆང་ནས་གཅུང་རིན་པོ་ཆེ་དེ་ཉིད་ཀྱི་བར་སྐུ་བརྙན་བཞི་བཅུ་ཞེ་ལྔ་ལོ་བཅུ་གཉིས་པའི་ཚད། རྒྱ་བོད་ཀྱི་ས་སྣ། རྡོ་སྣ། ཆུ་སྣ། ཤིང་སྣ། མེ་ཏོག །བྱེ་མ་བཅས་ཁྱད་དུ་འཕགས་པ་རྣམས་ནས་བསྡུས་པ་དང༌།
བྱིན་རྟེན་ཕོན་ཆེ་བ། གསེར་དངུལ་སོགས་རིན་པོ་ཆེའི་རིགས་དང་བསེས་ཏེ་དར་འདམ་ལས་བཞེངས་པར་བྱོན་ཤིན་ཏུ་གཙང་ཞིང༌། ཁྱད་པར་རྗེ་དབོན་གོང་མའི་སྐུ་དེ་ཉིད་ལྟར་གཟི་བརྗིད་དང་ལྡན་པ་རང་བྱོན་ལྟ་བུར་གྱུར་ཅིང༌།
སྐུ་རྣམས་ལ་གསེར་བཏུལ་མ་ཞོ་ཉིས་བརྒྱ་དང་དྲུག་ཅུ་ལྷག་ཙམ་ལྗིབ་གསོལ་དུ་བྱས་པའི་ནང་གཞུག་ཏུ་གོང་མ་ཆོས་ཀྱི་རྒྱལ་པོའི་རིང་བསྲེལ་གསུམ་རེ།
རྒྱ་བོད་ཀྱི་མཁས་གྲུབ་རྣམས་ཀྱི་དབུ་ལོ། །ཞབས་སེན། ན་བཟའ། གདུང་རུས། སྤུར་ཞུན། སྤུར་ཐལ། སྐུ་མཚལ། དམ་རྫས། སྨན་སྒྲུབ། སྐྱེ་བདུན་རིལ་ནག །འཇའ་ཚུགས་རིལ་བུ་སོགས་བྱིན་རྟེན་ཤིན་ཏུ་མང་བ་དང༌།
གཅུང་རིན་པོ་ཆེ་ཉིད་ཀྱི་གདུང་ཚཱ་སྐུ་རེར་བརྒྱ་ཕྲག་རེ། ཞྭ་ལུ་ལོ་ཙཱ་བས་

ཞུས་དག་མཛད་པའི་གཟུངས་བླ་མ་བརྒྱུད་པ་དང༌། རྒྱུད་སྡེ་བཞིའི་ལྷ་ཚོགས་རྣམས་ཀྱི་གཟུངས་སྔགས་སྲོག་ཤིང་དང༌། སྐུ་གསུང་ཐུགས་སྐྱེ་མཆེད་རྣམས་ཀྱི་བྱིན་རླབས་དང་བཅས་པ་ཆ་ཚང་རེ་ས་སྐྱ་ནས་ཆེད་གཏད་ཀྱིས་ཞུས་ཏེ་ཕུལ།
ལྷ་མཐོང་ལོ་ཙཱ་བས་ཞུས་དག་མཛད་པའི་གཟུངས་ཡོངས་རྫོགས་ཚར་རེ་དང༌། འདི་ཁའི་གཟུངས་སྤར་སོགས་ཕོན་ཆེ་བ། རིང་བསྲེལ་རྣམ་པ་བཞི། དབུ་གཟུངས། ཞབས་གཟུངས། བར་གཟུངས། པད་གཟུངས་ཀྱི་བར་མ་འཁྲུགས་པར་ཕུལ་ཞིང༌།
གནོད་སྦྱིན་འཁོར་ལོ་ངོར་ཆེན་རྡོ་རྗེ་འཆང་ཡབ་སྲས་ཀྱི་ཕྱག་ལེན་ལྟར་བསྒྲུབས་པས་བང་མཛོད་དུ་རིན་པོ་ཆེའི་རིགས་མང་བ། འབྲུ་སྣ། དར་སྣ། སྨན་སྣ་སོགས་རྫས་རྣམས་མ་ཚང་བ་མེད་ཅིང་ཞབས་བསྡེབས་ཏེ་བྱིན་རླབས་ཀྱི་ཕུང་པོ་ལྟར་གྲུབ་འཕྲལ།
རེས་གཟའ་ལྷའི་བླ་མ་དང༌། རྒྱུ་སྐར་རྒྱལ་འཛོམ་པར་འཆི་མེད་གྲུབ་པའི་འགྲུབ་སྦྱོར་བཟང་པོའི་ཚེས་བརྒྱད་ཀྱི་ཉིན་དགྱེས་མཛད་རྡོ་རྗེའི་སྒོ་ནས་ངེད་རང་དཔོན་སློབ་ཉི་ཤུ་སྐོར་གྱིས་སྟ་གོན་དང་བཅས་ཞག་ལྔའི་རིང་རབ་གནས་རྒྱས་པ་དང༌།
མཆེད་ཟླ་མགོན་པོ་རབ་བརྟན་ལ་ཡོན་བདག་བསྒོ་བ་བཅས་ཤིས་བརྗོད་ཀྱི་མེ་ཏོག་གཏོར་ཏེ་མཆོད་ཡུལ་རྣམས་ཟག་མེད་ཀྱི་ཐུགས་དགོངས་རྫོགས་པའི་ཕྱིར་ཟབ་པ་ཆོས་ཀྱི་དབྱིངས་དང༌།
རྒྱ་ཆེ་བ་སེམས་ཅན་གྱི་དོན་དུ་བསྔོ་སྨོན་གྱི་རྒྱས་འདེབས་སྨིན་རྒྱས་བྱས། ལྷ་བཟོ་རྣམས་ལ་གསེར་དངུལ།
དཀར་ཡོལ། དར་རས། ཇ། རྟ། རྒྱུ་ཕོན་ཆེ་བ་བཅས་རྫོང་བདའ་བྱས། ཕྱོགས་འདུས་དང༌། འདི་ཁའི་འབུལ་དཔོན་བླ་མ་ཁག་རྣམས་ཀྱིས་བསྐུལ་བའི་ངོར་ཚོགས་ཆེན་དུ་དབང་རྡོ་རྗེ་ཕྲེང་བ་དང༌། ཕྲེང་བ་སྐོར་གསུམ་གྱི་ལུང༌།
དབང༌། རྗེས་གནང༌། ལུང༌། བྱིན་རླབས་སོགས་

སོ་སོའི་ཐུགས་འདོད་ལྟར་བྱས། སྒོམ་ཁང་དུ་ཐུགས་རྗེ་ཆེན་པོའི་དམར་ཁྲིད་དང༌། ས་སྦུག་ཏུ་སྤྱོད་ཁྲིད་སོགས་ལ་ཞག་ཤས་རེ་བྱས། རྒྱུན་གྱི་དབང་པོར་རབ་བྱུང་བསྙེན་རྫོགས་མང་བ། དུས་དྲན་མཆོད་པ་སོགས་སྔར་རྒྱུན་ལྟར་བསྒྲུབས།
༈ ཤིང་སྦྲུལ་ལོར་གོང་ས་ཆེན་པོ་ནས་གོང་དཀར་བ་མཁས་པའི་དབང་པོ་དགེ་སློང་ཕྲིན་ལས་བཀའ་ཐམ་བསླབ་སྟོན་བཅས་རྫོང་བདའ་བཀའ་དྲིན་བསྐྱངས་ནས། ཆོས་སྡེར་རྒྱུན་དཀོན་གཤིས་སྒྲུབ་ཐབས་རྒྱ་མཚོ་དང༌།
བརྒྱ་རྩ། རྒྱ་གཞུང་སོ་སོ། །བོད་གཞུང་གཉིས་ཀྱི་ལུང་དང་བཅས་པ། གདུགས་དཀར། རྣམ་འཇོམས་དཀར་པོ་བིར་ལུགས། ཐིག་ལེ་བཅུ་དྲུག་གི་བྱིན་རླབས་སོགས་བསླབ་སྟོན་དང་ཐུགས་བཞེད་ཁ་ཤས་འདུག་པ་རྣམས་བཀའ་དང་བསྟུན་ནས་ཞུས།
གཞིས་ནས་ཚ་མོ་ཆེ་བ་བཙུན་མ་བྱེད་གསུང་བར་མིང་མཁྱེན་རབ་བསོད་ནམས་བཟང་མོར་བཏགས་ཏེ་རིན་སྡིངས་སུ་བཞག །ངེད་རང་ཆུང་ངུའི་སྐབས་གོང་མ་ཁུ་དབོན་གྱི་ཞལ་འཕྲོས་ལ་ཀ་དྲུག་ཐད་འདིར་དགེ་འདུན་གྱི་ཚོགས་ཁང་སྦུག་ཏུ་དུས་གསུམ་སངས་རྒྱས་ཀྱི་སྐུ་བཞུགས་པ་ཞིག་བྱུང་ན་ཞེས་གསུང་འདུག་པ་སེམས་སུ་གཅགས་པ་དང༌།
གོང་ས་ཆེན་པོ་ཡས་ཕྱིན་མཇལ་ཁར་ཕྱིན་སྐབས་ཆོས་གཞིས་རྣམས་ལ་ཕྱི་ཁྲལ་གྱི་དགོངས་པ་ཞུ་རྩིས་བྱས།
ཞུ་རྟེན་དུ་ས་སྐྱ་གོང་མ་གསུམ་གྱི་ན་བཟའ་དང༌། བུ་སྟོན་ཐམས་ཅད་མཁྱེན་པའི་སྐུ་ཆོས་གང་རིགས་གཅིག་བཞེས་ནས་ཆོས་གཞིས་རྣམས་ལ་ཕྱི་ཁྲལ་གྱི་ཆག་ཆ་བཀའ་དྲིན་དགོས་ཚུལ་ཞུས་པར།
བཅོ་བརྒྱད་གལ་ཆེ་བ་གཞན་དང་མི་འདྲ་ཚུལ་བཅས་བཀའ་ཤོག་རིན་པོ་ཆེས་བཀའ་དྲིན་བསྐྱངས་བ་གནང་བྱུང་བའི་བྱིན་རྟེན་རྣམས་སྤྱན་འབེབས་ཞུས་པར་འདི་རིགས་

གཞུང་དུ་མང་ཙམ་འདུག་ཅིང༌། དེ་ཁར་མཁོ་ཆེ་ཞིང་འགངས་ཆེ་བ་ཡིན་འདུག་པས་ཕྱི་འཁྱར་མེད་པར་མཛོད་ཅེས་བསླབ་སྟོན་གནང་བར་རྟེན། ཚོགས་ཁང་ཀ་བ་བཅུ་དྲུག །ཀ་ཕུང་ཀ་བ་གཉིས་བཅས་བཅོ་བརྒྱད་ཀྱིས་གསར་དུ་བཞེངས་རྩིས་བྱས་པར་གང་ཅིའི་བཀོད་པ་གྲྭ་སྒྲིག་མཆེད་ཟླ་མགོན་པོ་རབ་བརྟན་གྱིས་མཛད་ཅིང༌།
འདི་ལོའི་ཨར་སྤོ་ནས་བཟུང་རྟེན་བཞེངས། རྩི་ཚོན། རབ་གནས་ཀྱི་བར་དུ་ངེད་རང་གིས་བཀོད་པ་ལྟར་དངོས་གཙང་ཁྱད་མཚར་ཕུལ་དུ་ཕྱིན་པ་ནི་མཆེད་ཟླ་གེ་སར་ལ་འགྲན་བཟོད་པ་མགོན་པོ་རབ་བརྟན་གྱི་ཕྱག་ཕྱི་མཛོད་པ་ལྷུན་གྲུབ་དང༌།
གཉེར་པ་ལྷ་མོ་ནོར་རྒྱས་གཉིས་ཀྱིས་ཞུས་ཏེ་གྲུབ་པ་བཀོད་བདེ་ཁྱད་ལོ་ཁོངས་འདི་ཉིད་དུ་ཚང་མ་བྲིས་པ་ཞིག་ཡིན་ནོ།
།རྡོ་བཟོ་བ་སྤང་ལྐོག་ཚེས་བཅུ་དང༌། བསམ་དར་བཅས་ལྔ། འུ་ལག་ངེད་རང་གི་ཆོས་གཞིས་ཚང་མའི་ཐོག་ལས་གཡོར་དུ་དྲུག་བརྒྱ། གྲོག་མཁར། དཔལ་གནས་སོགས་ནས་འུ་ལག་མང་བ་འགོ་མི་བཅས་རོགས་སུ་བཏང་བར་མཛད།
ཤིང་བཟོ་བ་སྒུང་པོ་ཆེ་བས་གཙོས་ལྔ་བཅས་ལས་གྲྭ་བཙུགས། ཤིང་ཀ་གདུང་ཕལ་ཆེར་ཆེ་བ་ཁམས་ཚན་སོ་སོ་ནས་སྟེར་བར་མཛད་ཅིང༌། ཕྱིའི་བཟོ་ཧང་ལམ་ཟླ་བ་ལྔའི་ཁོངས་སུ་བསམ་པ་བཞིན་གེགས་མེད་དུ་འགྲུབ་ཅིང༌།
བཟོ་བོ་རྣམས་ལ་ཕོག་བཟང་བ་དང༌། ཚང་མར་འཛུགས་སྟོན། སྒང་སྟོན། གྲོལ་སྟོན་རྒྱས་པ་དང༌། བླ་ཁག །ཁམས་ཚན། ཉེ་བ་ཁག །ཡོན་བདག་རྣམས་ཀྱིས་ངེད་རང་ལ་ལེགས་བྱས་དང༌།
སོ་སོར་སྟོན་མོ་དང༌། ཚན་གྲངས་ཀྱི་སྟེར་སྦྱིན་མཛད་སོང༌། བཟོ་བོ་རྣམས་ལ་ཡོན་གོས་དར། ཇ་ཁྲབ། ཁྲོ།

རྟ་ཕྱུགས་སོགས་ཀྱིས་མགུ་བར་བྱས། འུ་ལག་རྣམས་ལ་ཕོག་དང་ཇ་ཆང་རྒྱུན་གཏོང༌། གྲོལ་ཉིན་བཙུག་ལག་ཁང་བཞེངས་སར་སོང་བའི་ལྷག་བསམ་གྱིས་མི་རེར་འབྲི་གཡག་གང་རིགས་བཟང་བ་རེ་གླ་ལྟ་བུར་སྟེར་ཆས་བྱས།
གོང་ས་ཆེན་པོ་ཡས་ཕྱིན་དུ་མཇལ་ཁར་ཕྱིན་སྐབས་ཞ་ལུ་མཁན་རིན་པོ་ཆེར་ཚར་ལུགས་ཀྱི་ཆོས་མ་ཐོབ་པ་རྣམས་ཞུས་ན་ལེགས་པོ་འོང་ཚུལ་བསླབ་སྟོན་བཀའ་དྲིན་བསྐྱངས་ཤིང༌། མཇལ་ཁ་བདག་རྐྱེན་སོགས་ལུགས་གཉིས་ཀྱི་སྒོ་ནས་བཀའ་དྲིན་ཤིན་ཏུ་བསྐྱངས་བ་གནང༌།
གནས་ཀྱི་དབང་པོར་ཚོགས་པ་རྣམས་ལ་ཆོས་ར། རབ་བྱུང་བསྙེན་རྫོགས། སྒོམ་ཁང༌། ས་སྦུག་སོགས་ལ་འགྲོ་བ་དང༌། ཆོས་ར་མཆོད་པ་སོགས་སྔར་འཁྱུད་ལྟར་བྱས།
༈ མེ་རྟ་ལོར་ཞྭ་མཁན་ཚེ་རིང་དོན་གྲུབ་བོས། ཆོས་གཞིས་རྣམས་ཀྱི་འུ་ལག་ཐོག་དགོན་ལག །སྒོམ་ཁང༌། རིན་སྡིངས། ས་སྦུག་སོགས་ཀྱི་བཙུན་མ་བརྒྱ་སྐོར་གྱི་ཚོགས་ཁང་སྟེང་ཤོད་གཤག་སྐོར་བཅས་ཀྱི་ཞ་ལ་བྱས་པར་དངོས་གཙང་བ་ཟླ་བ་གཉིས་ཙམ་གྱིས་ཁོངས་སུ་གྲུབ་པར།
སོ་སོར་སྟེར་ཆ་དང༌། སྡོད་རིང་ཇ་ཆང་སྟོན་མོ་སོགས་གཟབས་པར་བྱས་ཤིང༌། མ་འགྱངས་པར་རྟེན་བཞེངས་ཀྱི་ལས་གྲྭ་བཙུགས་པར་སྤྲུལ་པའི་ལྷ་བཟོ་བ་གླང་ཐང་སྤྲུལ་སྐུ་ནོར་བུ་རྒྱལ་མཚན་དཔོན་གཡོག་གཉིས་པོས་ཏེ།
སྐུ་རྒྱུ་དར་འདམ་ལས་གྲུབ་པའི་ཚོགས་ཁང་སྦུག་ཏུ་དུས་གསུམ་སངས་རྒྱས་དང༌། གནས་བརྟན་ཆེན་པོ་བཅུ་དྲུག་གི་སྐུ་བཞེངས་པས།
རྟེན་གྱི་གཙོ་བོ་བདག་ཅག་གི་སྟོན་པ་ཤཱཀྱའི་རྒྱལ་པོ། གཡས་སུ་སངས་རྒྱས་མར་མེ་མཛད། གཡོན་དུ་རྒྱལ་བ་བྱམས་པ་གསུམ་གྱི་སྐུ་བརྙན་ཁྲི་རྒྱབ་ཡོལ་བཅས་པར་ཐོག་ཚད།

འཕགས་པའི་གནས་བརྟན་བཅུ་དྲུག །དྷརྨཱ་ཏ་ལ། རྒྱལ་པོ་ཧ་ཤང་རྣམས་དང་བཅས་པའི་སྐུ་མི་ཚད་ཙམ་གནས་གཡོག་དང་བཅས་པ། བྲག་རི། ཧོར་བྲག །ལྗོན་ཤིང༌། ཆུ་འབབས། ཐོད་དུ་སྤྲིན་སྤུངས། གཡས་གཡོན་དུ་རྟེན་གྱི་བཞུགས་ཁང་སོགས་བཀོད་པ་ངོ་མཚར་བ་སྤྲུལ་བའི་བཟོ་བོས་ཁྱད་མཚར་དུ་སྒྲུབ་པའི་སྐུ་རྒྱུར་འཕགས་ཡུལ་རྡོ་རྗེ་གདན།
བྱ་རྒོད་ཕུང་པོའི་རི་སོགས་རྒྱ་གར་ཤར་ནུབ། བལ་ཡུལ། རི་བོ་རྩེ་ལྔ། གླང་ཆེན་འགྱིང་རི།
ལྷོ་ཕྱོགས་པོ་ཏ་ལ་སོགས་རྒྱ་དཀར་ནག་དང༌། བོད་ཡུལ་གྱི་གནས་ཆེན་དང༌། སྒྲུབ་གནས་ཁྱད་པར་ཅན་རྣམས་ཀྱི་ས་ཆུ། རྡོ་ཤིང༌། མེ་ཏོག །བྱེ་མ་རྣམས་ཀྱི་སྣེ་བསྡུས་དང༌། སྨན་སྣ།
ལྷ་ཀླུ་མི་གསུམ་གྱི་རིན་པོ་ཆེའི་རིགས་དུ་མ། སྟོན་པ་རྫོགས་པའི་སངས་རྒྱས་ནས་བཟུང་རྒྱ་བོད་ཀྱི་མཁས་གྲུབ་རིམ་བྱོན་མང་པོ་བསམ་གྱིས་མི་ཁྱབ་པའི་བྱིན་རྟེན་གྱི་རིགས་མ་ཚང་བ་མེད་པ་བསྲེས་པའི་དར་འདམ་ལས་བཟོས་ཤིང༌།
བར་མཚམས་རྣམས་སུ་སྔོན་བྱོན་མཁས་གྲུབ་རྣམས་ཀྱི་གདུང་ཚྭ་སྦྱར་ཏེ་བྱིན་རླབས་ཀྱིས་ཕྱུར་བུར་གྱུར་པ་རྣམས་སུ་ནང་གཞུག་གཙོ་བོ་ཤཱཀྱའི་རྒྱལ་པོར་ཐམས་ཅད་མཁྱེན་པ་རོང་སྟོན་ཆེན་པོའི་ཕྱག་མཐེབ་གཡས་པ་འཕེལ་བ་སྐུ་ཤ་དཀར་དུང་དུ་གྱུར་པ་རིང་བསྲེལ་གྱིས་སྤྲས་པ།
རྫོགས་པའི་སངས་རྒྱས་ཀྱི་འཕེལ་གདུང༌། ཁྲོ་ཕུ་ཐོག་ཐུབ་མ། མཁྱེན་རབ་རྗེའི་ཐུགས། པཎྜི་ཏ་ཤཱཀྱ་ཤྲཱིའི་གསོལ་ལྷུང༌།
རྡོ་རྗེ་འཆང་བླ་ཆེན་ས་སྐྱ་པ་ཆེན་པོའི་སྐུ་འབྱར། མཁྱེན་རབ་ཆོས་ཀྱི་རྒྱལ་པོའི་སྐུ་ཆོས། གོང་མ་ཆོས་ཀྱི་སྤྱན་ལྡན་གྱི་རིང་བསྲེལ་བདུན་དང༌། ཚེམས་རིངས་བསྲེལ་མ།
དབུ་ལོ་བུབས། སྐུ་ཆོས། རྗེ་དབོན་རིན་པོ་ཆེའི་སྐུ་ཤམ། ཕྱག་ཕྲེང༌།

མར་མེ་མཛད་ལ་རྫོགས་པའི་སངས་རྒྱས་ཀྱི་འཕེལ་གདུང༌། ཆོས་འཕགས་ཀྱི་ཚེམས་ཀྱི་དུམ་བུ། ཐམས་ཅད་མཁྱེན་པ་ས་སྐྱ་པཎྜི་ཏའི་སྣམ་སྦྱར། བུ་སྟོན་རིན་པོ་ཆེའི་སྣམ་སྦྱར་གླེགས་བུ་གཅིག་མ། མཁྱེན་རབ་རྗེའི་གདུང་ཚྭ་རིང་བསྲེལ་མ།
ཇོ་བོ་སྨྲྀ་ཏིའི་སྒོམ་དབྱུག །མཁྱེན་རབ་རྗེའི་སྐུ་གཟན། གོང་མ་ཆོས་ཀྱི་སྤྱན་ལྡན་གྱི་ཚེམས་རིང་བསྲེལ་གྱིས་སྤྲས་པ་དང༌། སྐུ་རུས་ལས་ཨ་བྱོན་པ། རྗེ་དབོན་རིན་པོ་ཆེའི་ཚེམས་དང༌།
སྐུ་འགག །སྨྲྀ་ཏིའི་ཕྱག་ཚཱ། རྒྱལ་བ་བྱམས་པ་རྫོགས་པའི་སངས་རྒྱས་ཀྱི་འཕེལ་གདུང༌། ཇོ་བོའི་ཞབས་འཆགས། འཕགས་པ་རིན་པོ་ཆེའི་སྣམ་སྦྱར་རྡོ་རྗེའི་ཟབ་ལམ་མ། ངོར་ཆེན་གྱི་ཞུན་ཐིགས་རིང་བསྲེལ།
སྨྲྀ་ཏིའི་ཕྱག་ཚཱ། འཇམ་དབྱངས་ཆོས་རྗེའི་སྐུ་ཆོས་སྔོན་མོ་ཆུ་གཅོད་མ་ཡོངས་གྲགས། གོང་མ་ཆོས་ཀྱི་སྤྱན་ལྡན་གྱི་རིང་བསྲེལ། ཚེམས། སྐུ་གཟན། རྗེ་དབོན་རིན་པོ་ཆེའི་དབུ་ལོ་བུབས་དང༌།
སྐུ་བེར། རྟེན་གཙོ་གསུམ་དང༌། འཕགས་པའི་གནས་བརྟན་བཅུ་དྲུག །དྷརྨ་ཏ་ལ། རྒྱལ་པོ་ཧ་ཤང་དང་བཅས་ཚང་མར་བྱང་ཆུབ་སེམས་དཔའ་སྐྱེ་བ་བདུན་པའི་སྐུ་ཤ །སྐུ་མཚལ། གོང་མ་རིན་པོ་ཆེའི་རིང་བསྲེལ་རེ།
རྒྱ་བོད་ཀྱི་མཁས་གྲུབ་དུ་མའི་དབུ་ལོ། །ན་བཟའ། གདུང་རུས། ཤངས་མཚལ། དམ་རྫས་ཀྱི་རིགས་མང་བ། གཙུག་ཏོར་ནས་པད་གཟུངས་ཀྱི་བར་གྱི་གཟུངས་ལོ་ཆེན་ཐམས་ཅད་མཁྱེན་པ་ཆེན་པོས་ཞུ་དག་མཛད་པ་ཆ་ཚང་ཡོངས་རྫོགས་ཚར་གསུམ་རེ།
འདི་ཁར་ཡོད་པའི་གཟུངས་མང་བ། གཞན་ཡང་སྐུ་གསུང་ཐུགས་རྟེན་བྱིན་རླབས་ཅན་མང་བ། གཙོ་བོ་དུས་གསུམ་སངས་རྒྱས་ལ་སོ་སོར་མདོ་སྡེ་བསྐལ་བཟང་རེ་དང༌།
བརྒྱད་སྟོང་གཉིས་གསེར་པོད་རེ།

ཕྱག་དཔེ་བྱིན་རླབས་ཅན་མང་བ་དང༌། བརྟག་གཉིས་སོགས་རྒྱུད་ཁ་ཤས། ཁུ་དབོན་གཉིས་ཀྱི་ཞལ་དཀར། གསོལ་ལྷུང༌། གསོལ་ཆས་དང༌། བཞུགས་གདན། གནོད་སྦྱིན་བང་མཛོད་དུ་འཁོར་ལོའི་སྒྲུབ་པ་ཚུལ་བཞིན་དུ་བྱས་པ་རྣམས་དང༌།
རིན་པོ་ཆེ་དུ་མ། སྨན་དང༌། འབྲུ་སྣ་ཚོགས། ཟས་དང་གོས་དར་སོགས་གཡང་རྫས་ཀྱི་ཕྱུར་བུར་བཀང་སྟེ་ཞབས་བསྡེབས་ཤིང་མཐར་ཕྱིན་པར་བྱས་སོ། །འདི་དག་གི་སྐབས་སུ་དབུ་ཚུགས་ནས་མ་གྲུབ་པར་བགེགས་བསྐྲད་ཡང་ཡང་བྱས།
སྤྲུལ་སྐུ་གཉིས་ལ་ཡོན་གསེར་དངུལ། གོས་དར། ཇ་རས། གོས་ཆ་ཚང༌། རྟ་དྲེལ། ཕྱུགས་སོགས་ཀྱིས་མགུ་བ་དང༌། ཕོ་བྲང་ཆེན་པོར་མཇལ་ཁ་ཞུ་བ་སོགས་སྔར་ལྟར་བྱས། ༈ མེ་ལུག་ལོར་གླང་ཐང་ནས་སྤྲུལ་སྐུ་བ་ནོར་བུ་རྒྱལ་མཚན་དཔོན་གཡོག་གཉིས་དང༌།
ཇོག་པོ་དཔོན་བསམ་གྱིས་གཙོས་རི་མོ་བ་བཅུ་གསུམ་བོས་ཏེ་ཟླ་བ་ལྔའི་རིང་འབུར་སྐུ་རྣམས་ལ་གསེར་བཏུལ་མ་ཞོ་བདུན་ཅུ་དོན་གསུམ།
གསེར་ཤོག་སྟོང་བམ་བརྒྱད། ཟངས་བཏུལ་མ་ཕོན་ཤིན་ཏུ་ཆེ་བ། ཚོན་བཏུལ་མ་རྣམས་དང་བཅས། བྲག་རིག་བཞུགས་ཁྲི་བཅས་པར་འཇིམ་བཟོ་བ་དཔོན་གཡོག་གཉིས་ཀྱིས་རུ་ཤིན་ཏུ་ང་བ་དང༌། རི་མོ་བ་རྣམས་ཀྱིས་གཡས་ཀྱི་ཀ་གླིང་ལྔའི་གཙོ་བོར་འཇིགས་བྲལ་དཔལ་ལྡན་ཆོས་སྐྱོང༌།
རྗེ་བཙུན་ཆེན་པོ། ཐམས་ཅད་མཁྱེན་པ་ས་སྐྱ་པཎྜི་ཏ། ཀུན་མཁྱེན་ཆེན་པོ། དགྱེས་མཛད་རྡོ་རྗེ་རྣམས་ལ་ལམ་འབྲས་བརྒྱུད་པ་དང༌།
རྣམ་པར་སྣང་མཛད། གཤེད་དམར། འཇིགས་བྱེད། འབྱུང་འདུལ། ཕྱག་རྡོར། རྡོར་སེམས། རྣམ་འཇོམས། གཡོན་ཀྱི་ཀ་གླིང་ལྔའི་གཙོ་བོར་

མཁྱེན་རབ་ཆོས་ཀྱི་རྒྱལ་པོ། །གོང་མ་རྡོ་རྗེ་འཆང་གཉིས་ལ་སོ་སོའི་འཁྲུངས་རབས་ཀྱིས་བསྐོར་བ། གསུམ་པར་ཡོན་བདག་གི་ཚུལ་དུ་ངེད་རང་ཐོད་དུ་འཇམ་དབྱངས་ཆོས་རྗེ་ནས་དབོན་གྱི་བར་དང༌། ཚེ་དཔག་མེད།
སྨན་བླ། ཛཾ་ལ་དཀར་པོ། སེར་པོ་དང༌། ནོར་རྒྱུན་མ། མཆེད་ཟླ་སོགས་ཡོན་བདག་དང༌། རྒྱལ་སྲིད་སྣ་བདུན། ཀ་གླིང་འོག་མར་འཁོར་ལོ་བདེ་མཆོག །དམར་མོ་སྐོར་གསུམ། ཛམྦྷ་ལ་དམར་པོ་དང༌། ནག་པོ།
ལྔ་པར་གསང་འདུས་འཇམ་དཔལ་རྡོ་རྗེ། རྣམ་རྒྱལ་མ། སོར་འབྲང་མ། སྒྲོལ་དཀར། སྒྲོལ་མ་སྔོན་མོ། དབྱངས་ཅན་མ། ཡར་གཟིགས་ཀྱི་ཀ་གླིང་དང་པོར་བསྟན་སྲུང་རྒྱ་མཚོའི་དེད་དཔོན་གུར་གྱི་མགོན་པོ་ལྷ་མགོན་བཅུ་གཉིས།
རུ་འདྲེན། སྤྲུལ་པའི་ཕོ་ཉ་དང་བཅས་པ་ཚྭར་ལུགས། གཉིས་པར་སྟོབས་འཕྲོག་དབང་པོ་བྲམ་ཟེའི་གཟུགས་ཅན། ཡུམ་ཆེན་བཞི། དུར་བདག་ཡབ་ཡུམ་བྲན་བདུད་བཅས་པ། གསུམ་པར་འདོད་ཁམས་གཙོ་མོ་རབ་བརྟན་མ་གཙོ་འཁོར་བདུན།
ལས་བཞིའི་ལྷ་ཚོགས་དང་བཅས་པ། བཞི་པར་གོས་སྔོན་ཅན། རྒྱལ་པོ་ཆེན་པོ་རྣམ་ཐོས་སྲས། རྟ་བདག་བརྒྱད། ཞང་བློན་ཆེན་པོ། སྟག་ཟླ་མིང་སྲིང༌། གནོད་སྦྱིན་གཞན་གྱིས་མི་ཐུབ་པ་དང་བཅས་པ།
ཀ་སྤུངས་ཀྱི་སྒོ་འགྲམ་གཡས་གཡོན་དུ་ཕྱག་རྡོར། རྟ་མགྲིན། ཁྲོ་བོ་སྨེ་བརྩེགས་དང༌། ལོ་མ་གྱོན་མ། རྒྱལ་ཆེན་སྡེ་བཞི། སྡོམ་བརྩོམ་དམ་པ་དང་བཅས་པ། མཚལ། སྤང༌། མཐིང་སོགས་ཕོན་ཆེ་བ་དང༌།
གསེར་རིས་སུ་གསེར་བཏུལ་མ་ཞོ་བཅུ་གསུམ་དང་སེ་བ་བརྒྱད། ཤིང་རྩེར་གསེར་ཤོག་སྟོང་བམ་བཅུ་གསུམ། ཀ་བ་བཅུ་དྲུག་གི་

སར་གནམ་རྒྱན་ཧོར་གོས་རྒྱ་ཇ་མ་དང༌། བུམ་གདན་མ། ཀ་འཕན། ཕྱེ་འཕུར་དང་བཅས་པར་གོས་ཁྱད་འཕགས་ལས་གྲུབ་པ། མཆོད་པ་མཎྜལ། དཀར་ཆས། རྒྱ་དང་བལ་པོའི་ཏིང་དུ་མ། མཆོད་ཀོང་ཆེ་ཆུང་མཆོད་བརྒྱའི་ཀོང་བུ་དང་སྤོས་འཛིན་སྟེགས་དང་བཅས་པ།
མཆོད་རོལ་གྱི་ཆས། མགོན་པོ་དང་རྣམ་སྲས་ཁང་གཉིས་ལ་སྤྱན་གཟིགས་རྒྱ་གྲི། དགྲ་སྟ། ཐོ་བ། བོད་གྲི་ལེགས་པ་སོགས་མང་བ་དང༌། སྙན་དར་སྣ་ཚོགས་བསྒྲིགས་ཏེ་མཐོང་བས་ཡིད་འགུལ་བ།
ཆོས་སྦྱིན་ཁོར་ཡུག་སྤེལ་བའི་ཁྲིར་རྡོ་རྗེ་རེ་ཁཱས་བརྒྱན་པའི་གདན་མཉེས་འབོལ། ལྕོག་རྩེ་དང་བཅས་པ་ཟུང༌། འདུས་པའི་ཚོགས་གདན་དང༌། གྱང་ལོགས་སུ་དཀར་ཆག་དང་བཅས་བསྒྲུབས།
དབུ་མཛད་གཉིས་ཀྱིས་གཙོས་ལྷ་བཟོ་བ་བཅོ་ལྔར་གསེར་དངུལ། གོས་དར། སྣམ་རས། ཇ། ངེད་རང་གི་ཞོན་རྟ་ལེགས་པ་སོགས་རྟ་དྲེལ། མཛོ་ཕྱུགས་སོགས་ཉིན་རེར་ཁ་རུའི་ཁལ་རེའི་རྩིས། དབུ་མཛད་གཉིས་ལ་འཕར་དང་བཅས་པ་ཕུལ་བས་ཤིན་དུ་མགུ་བར་བྱུང་སོང༌།
ངེད་རང་གིས་དབུས་བླ་ཁག་རྣམས་དང་ཚོགས་ཆེན་ཐོག་ཁག་ཆེ་བ་ཁ་ཤས་ཀྱིས་ཀུན་རིག་གི་སྒོ་ནས་སྟ་གོན་བཅས་ཉིན་བཞིའི་རིང་རབ་གནས་བྱས་པར་ཞབས་ཏོག་ཕུན་སུམ་ཚོགས་པ།
གྲོལ་ཉིན་མཆེད་ཟླ་ཡབ་སྲས་ལ་ཡོན་བདག་བསྒོ་ཞིང་བཀྲ་ཤིས་ཀྱིས་མངའ་གསོལ། བླ་ཁག་སོ་སོར་འབུལ་བ། དགེ་འདུན་བཅུ་རེར་ཇ་སིག་རེ་དང༌། རེ་རེར་བཀྲས་བཏགས་རེ་ཕུལ། མཆོད་ཡུལ་རྣམས་ཀྱི་དགོངས་པ་རྫོགས་པ་དང༌།
ལྟོས་བཅས་ཀྱི་གཙོས་སེམས་ཅན་ཐམས་ཅད་ཀྱི་དོན་དུ་མཆོད་

འབུལ་དང་བསྔོ་སྨོན་གྱི་རྒྱས་འདེབས་སྨིན་རྒྱས་སུ་བྱས་ཤིང༌། འདི་ལྟ་བུའི་ལྷ་ཁང་བཟོ་བཀོད་ཕུན་སུམ་ཚོགས་ཤིང༌། ངེད་རང་ནས་དཀའ་ཚེགས་ཀྱིས་བསྒྲུབས་པ་འདི་ལ་གྲ་པ་ཕལ་ཆེར་ཁམས་པར་སོང་བ་དང༌།
བོད་པས་ཀྱང་ཁམས་པའི་མིག་ལྟོས་ཀྱི་ཞབས་ཕྱིར་ཞུ་བ་བཅས་ཆུད་ཟོས་སོང་དོགས་ཤིན་ཏུ་ཆེ་བར་འདུག་པས་རྗེས་འཇུག་རྣམས་ཀྱིས་ཞལ་བཀོད་ཀྱིས་ཁྱབ་པ་དང༌། ཚང་མས་ཅག་ཐོན་མཛད་པར་གསོལ་བ་འདེབས་སོ། །ཨེ་མ་མཆོག་གསུམ་བསྟི་གནས་གཙུག་ལག་ཁང༌།
།གསང་ཆེན་དབྱར་གྱི་རྔ་གསང་སྒྲོག་པའི་གནས། །རྨད་བྱུང་དགེ་འདུན་འདུ་བའི་ཕོ་བྲང་འདིར། །ངོ་མཚར་བཀོད་པའི་སྣང་བརྙན་ཚར་དུ་དངར། །རྒྱལ་བ་ཟས་གཙང་སྲས་ཀྱི་སྐུ་ཉིད་དང༌།
།རྒྱལ་བ་མར་མེ་མཛད་དང་བྱམས་མགོན་ཏེ། །རྒྱལ་བ་རྣམ་གསུམ་གཙོ་བོར་བཞུགས་པ་ལ། །རྒྱལ་བའི་རྒྱལ་ཚབ་གནས་བརྟན་རྣམས་ཀྱིས་བསྐོར། །དྷརྨཱ་ཏ་ལ་རྒྱལ་པོ་ཧ་ཤང་དང༌། །གནས་གཡོག་གཞན་ཡང་ཆུ་བྲག་ཤིང་ལ་སོགས།
།ངོ་མཚར་སྤྲུལ་པའི་བཟོ་བོས་བསྐྲུན་པའི་ཚེ། །བི་ཤཱ་ཀརྨ་བསྐྱེངས་ཏེ་སུམ་རྩེན་བྲོས། ངོས་ལོགས་ལྡེབས་བྲིས་རྩ་བརྒྱུད་བླ་མ་དང༌། །ཡི་དམ་ལྷ་ཚོགས་ཆོས་སྲུང་ནོར་ལྷར་བཅས།
།གཞན་ཡང་ངོ་མཚར་བཀོད་པའི་བྱེ་བྲག་གིས། །བརྒྱན་པ་དད་སྟོབས་བརྩོན་པའི་མཐུ་ཡིས་གྲུབ། །དེ་ལྟར་མཆོག་གསུམ་འདུས་པའི་གཞལ་མེད་ཁང༌། །རྟེན་དང་བརྟེན་པར་བཅས་པའི་ཚོགས་རྣམས་ལ།
།འོག་མིན་ཞིང་ནས་ཡེ་ཤེས་སེམས་དཔའ་རྣམས། །མངོན་སུམ་སྤྱན་དྲངས་གཉིས་མེད་ཚུལ་གྱིས་ཐིམ། །ཨ་ཧོ་ཁ་བའི་རི་ན་རྒྱལ་བ་དང༌། །དེ་སྲས་རྒྱ་མཚོར་བཅས་པ་མངོན་སུམ་དུ། །

བཞུགས་པའི་ལེགས་བྱས་འོད་སྟོང་ལྡན་པ་འདིས། །འགྲོ་ཀུན་བསོད་ནམས་པད་དཀར་འཛུམ་མམ་སྙམ། །འདི་ལོ་སོག་ཡུལ་ནས་ད་རྒན་ཆོས་རྗེ་ཚོ་ཆེན་བླ་མ་བསོད་ནམས་བསྟན་འཛིན་འབུལ་སྐྱེལ་དུ་བརྫངས་པར། །གསེར་དངུལ་གཡང་ཏྲི་དང༌།
མ་ན་ཧོའི་སྤྱད་པ། རྒྱ་སྦུབས། གོས་དར། ཇ། གསེར་སྒ། རྟ་སོགས་ཀྱི་འབུལ་སྐྱེལ་དཔངས་མཐོ་བར་བྱུང༌། ཚེ་རིང་སྦེལ་སེས་རོལ་མོ། །གསེར་སྒ། གོས་དར་གྱི་ཀོ་གྲྭ་སོགས་བསྐུར་མ་མང་བར་འདུག་པ་སྤྲད་ཅིང༌།
སྔར་རྒྱུན་ལྟར་བླ་མ་དགོས་པའི་ཡི་གེ་འབྱོར། འབུལ་དཔོན་བླ་མ་ཀུན་དགའ་འོད་ཟེར་གྱི་ཡོན་བདག་བརྒྱུད་པར་སོང་བཤིས་སྦྱོང་དབང་གིས་དངུལ་དང༌། གོས་དར། མུ་ཐིག་གི་བསྐུར་མ་འབྱོར།
བྱམས་གླིང་ཨེམ་ཕྱི་སོགས་སོག་འགྲུལ་པ་ཁ་ཤས་ཀྱིས་མང་སྐོལ་དང་འབུལ་བ་བྱས་ཤིང༌། ཆོས་འབྲེལ་སོགས་ལུགས་གཉིས་ཀྱི་བདག་རྐྱེན་སྤྲད་དེ་འཕྲལ་སློག་བྱས། རྩེ་གདོང་ནས་ཞབས་དྲུང་གདུང་བརྒྱུད་རིན་པོ་ཆེ་གོང་ས་ཡས་ཕྱིན་གྱི་མཇལ་ཁ་དང་བསྟུན་ནཱ་ལེནྡྲར་ཆིབས་ཁ་བསྒྱུར་བར་ཆིབས་བསུ་སེར་ཕྲེང་སོགས་ཞུས།
བཅོ་བརྒྱད་ཀྱིས་གཙོས་སོ་སོ་ནས་གདན་འདྲེན་དང་འབུལ་བ་ཅི་ནུས་ཞུས།
རྒྱང་ཙམ་ཚང་མར་འདོད་སྦྱར་གྱི་བཀའ་ཆོས་གནང༌། དེ་སྐབས་གཞིས་ཀྱི་ཁྱིམ་འཛིན་མ་དུས་ཆེན་གྱི་མཆོད་པ་མཇལ་བར་བྱོན། བསྙུན་པའི་སྟབས་རིན་སྡིངས་སུ་བཞུགས་པར་ངེད་རང་ནས་ཚེ་དབང༌། ཁྲུས།
རྗེས་གནང་སོགས་ལ་ཡང་ཡང་ཕྱིན་ཞིང༌། ཕ་བོང་ཁ་ནས་མཁས་ཤིང་གྲུབ་པའི་དབང་ཕྱུག་སྒྲུབ་ཆེན་རིན་པོ་ཆེ་ཡང་ཕེབ་སྟེ་གདན་ཆགས། དྲུང་འཚོ་ནོར་རྒྱས་པ་དང༌། སྟག་རྩེའི་བླ་སྨན་སོགས་བོས་

ནས་སྨན་དཔྱད། རིམ་གྲོར་ཆོས་སྒྲོགས་མང་བ་དང༌། ཆོ་ག་སྟོང་རྩ། ཆོས་སྐྱོང་རྣམས་ལ་བསྐང་བ་བརྒྱ་རྩ། སྔགས་པས་མདོས་རིགས་སོགས་མང་བ་ཞིག་མཆེད་ཟླས་བསྒྲུབས་སོང་ཀྱང༌། བར་ཆད་ཀྱི་དབང་གིས་གྲོངས་དུས་ལུས་ཀྱི་དྲོད་གྱེན་དུ་བསྡུ་བ་སོགས་བྱུང་སོང་ཞིང༌།
ཞབས་དྲུང་རིན་པོ་ཆེར་སྐྱབས་འཇུག་ཞུས། ངེད་རང་དང༌། སྐྱེད་ཚལ་མཁན་རིན་པོ་ཆེ། གཟིམས་འོག་སློབ་དཔོན་པ་དང་བཅས་པ་བཙན་ཐབས་འོང་བའི་གདམས་པ་བསྟན་པའི་ཚེ་བདེ་ལྡན་དུ་འགྲོ་བའི་རྟགས་སུ་གདོང་ཟིལ་པ་ཁྲོམ་མེ་བ་སྤྱི་གཙུག་ནས་རླངས་པ་དང་བཅས་ཏེ།
སྟོད་སྤྲུགས་པ་སོགས་རྟགས་ཁྱད་པར་ཅན་བྱུང༌། ཕྱི་ཉིན་གོང་ས་ཆེན་པོར་སྐྱབས་འཇུག་གི་མགྱོགས་བསྔོ་ཞུ་མི་བརྫངས།
དགུང་ཞག་པ་བཅོ་བརྒྱད་ཙམ་གྱིས་ཀུན་རིག་སྒྲུབ་མཆོད་དང༌། མདོ་བརྒྱ་བསྒྲུབས། ཞག་གསུམ་གྱི་ཐོག་ཞབས་དྲུང་རིན་པོ་ཆེ་ཚོགས་ཆེན་དུ་སྤྱན་དྲངས། ཆོ་ག་དང་བྱང་ཞུས་རྒྱས་པར་གནང༌།
གསེར་ཡང་གིས་གཙོས་རྟ་སོགས་ཀྱི་འབུལ་བ། བླ་ཁག་སོ་སོར་རྣམ་གཞག །དགེ་འདུན་རྣམས་ཡོན་གྱིས་གཉེས་པར་མཆེད་ཀྱིས་བསྒྲུབས། ངེད་རང་ནས་ཀྱང་བྱང་བུ་དང་བསྔོ་སྨོན་གྱི་རྒྱས་འདེབས་བྱས།
གོང་ས་ཆེན་པོར་བསྔོ་ཞུས་ལ་དཔྲལ་ཚར་གྱིས་གཙོས་འབུལ་དཔངས་མཐོ་བ་དང་བཅས་ཁོང་རང་བྱོན། ས་དབང་ཆེན་པོའི་མཇལ་ཁ་ཡང་ཞུས་འདུག །བདུན་ཚིགས་རེ་རེར་དགོན་ཆེ་ཆུང་རྣམས་བསྡུས་ནས་ཆོ་ག་དང༌།
ས་སྐྱར་སྤོས་ཤེལ། ཀོང་རྣ། གོས་གཟན། དར་རས། ཇ་སོགས་འབུལ་དཔངས་མཐོ་ཙམ་དང་བཅས་བྱང་ཞུས་དང༌། ལྷ་ཁང་ཆེན་མོར་མང་ཇ། འབྲི་སྟག་སོ་སོར་བྱང་ཞུས། དངོས་གཞིར་ངེད་

རང་ཚོགས་དབུར་ཕྱིན་ཏེ་ཚོགས་ཆེན་ལ་ཉིན་གསུམ་གྱི་རིང་ཞབས་ཏོག་དང་ཡོན་རྒྱས་པ། ཐོན་ཐོན་གྱི་རིང་དཔོན་སློབ་མང་ཙམ་གྱིས་ཀུན་རིག་གི་སྒྲུབ་མཆོད་སོགས་བཀོད་པ་ལྟར་མཛད། ཟླ་མཆོད་རྣམས་ལ་དགོན་བསྡུས་མ་གྲུབ་པ་ཚོས་ཆོ་ག་དང༌།
ལོ་མཆོད་ཀྱང་ཚོགས་ཆེན་ལ་ཞུ་བ་སོགས་བཀོད་པ་ལྟར་མཛད་སོང༌། དམིགས་ཡུལ་རྣམས་ཀྱིས་གཙོས་རིག་དྲུག་མཐའ་དག་ལ་དམིགས་པའི་དགེ་བ་རྫོགས་བྱང་དུ་བསྔོས། ཕོ་བྲང་ཆེན་པོར་གོང་ས་ཡས་ཕྱིན་གྱི་མཇལ་ཁ་དང༌།
གནས་ཀྱི་དབང་པོར་དགེ་འདུན་རྣམས་ལ་ཆོས་ར་དང༌། རབ་བྱུང་བསྙེན་རྫོགས། དགོན་ལག་སོ་སོར་འགྲོ་བ་སོགས་ལུགས་གཉིས་ཀྱི་བགྱི་བ་རྣམས་སྔར་རྒྱུན་ལྟར་བྱས།
༈ ས་སྤྲེལ་ལོར་རྣམ་འཇོམས་ཀྱི་བསྙེན་པ་དང་ཚེ་སྒྲུབ་བྱས་པ་གྲོལ་ནས་ཞབས་དྲུང་རིན་པོ་ཆེ་རྩེ་གདོང་ལ་ཡུམ་གཤེགས་པའི་སྟབས་གཙང་དུ་ཆིབས་ཁ་བསྒྱུར། ངེད་རང་ལས་ཚན་དང་བཅས་པས་ཆིབས་སྐྱེལ་ཞུས།
ནཱ་ལེནྡྲར་འབྱོར་ནས་ཚོགས་ཆེན་ལ་ལམ་འབྲས་ཀྱི་ཁྲིད། ལུང༌། དབང༌། བྱིན་རླབས་རྒྱས་པ་དང༌། ཁམས་སུ་འབྱོན་མི་རྣམས་ལ་རབ་བྱུང་བསྙེན་རྫོགས། འདོད་སྦྱར་གྱི་ཆོས་དང་བདག་རྐྱེན་བཅས་བརྫངས།
ས་སྐྱོང་དེ་ཉིད་ཞིང་གཞན་དུ་གཤེགས་པས་དགོངས་རྫོགས་སུ་གོས་དར། དངུལ་སྒ་སོགས་དཔངས་མཐོ་ཙམ་སྩལ་འཕྲལ་ཕོ་བྲང་དུ་མཇལ་ཁར་ཕྱིན་སྐབས་སྡེ་པ་མཆོད་དཔོན་སྐུ་ཞབས་སུ། སྔ་སོར་རྩེ་གདོང་ནས་བདག་ཚོར་གནང་བའི་རྣ་མོ་དགོན་བར་སྐབས་སུ་གཞུང་ས་ནས་རྭ་སྒྲེང་དགོན་གོང་མར་སྐུ་ཚེའི་རིང་བཞུགས་གནས་སུ་གནང༌།
བདག་ཚོར་ཚབ་ཅིག་བཀའ་དྲིན་བསྐྱང་རྩིས་ལ་ཁོང་གྲོངས་པས་སླར་ཞུས་ནས་ཇི་ལྟར་ལགས་ཀྱི་བསླབ་སྟོན་

ཞུས་པར། ཞག་ཤས་ནས་ཞུ་མི་དོ་ཆོད་ཅིག་བཏང་བས་འོང་འདུག་གནང་བའི་བསླབ་སྟོན་བཞིན་མཛོད་པ་ལྷུན་གྲུབ་དང༌། མགྲོན་གཉེར་རིན་ཆེན་གཉིས་བརྫང་བདའ་ཞུས་པས་ཞག་ཉི་ཤུ་སྐོར་ནས་དགོན་མཆོད་གཞིས་འོང་འབབས་སྟོང་ཕྲག་གཅིག་དང་བཅས་རྩིས་སྤྲོད་པ་ཀོ་འཇའ་དང་བཅས་པ་བཀའ་དྲིན་བསྐྱངས།
ངེད་རང་མཇལ་ཁར་ཕྱིན་ཏེ་མེ་ཤེལ་ཤིན་ཏུ་ཆེ་བ་ཞིག་གིས་གཙོས་འབུལ་དཔངས་ཆེ་ཙམ་ཕུལ། བཀའ་ཤོག་གཏན་ཚིགས་ཀྱང་བརྩེ་བས་བསྐྱངས།
བསྟི་གནས་སུ་འབྱོར་ནས་ཀུན་རིག་སྒྲུབ་མཆོད། བཀའ་འགྱུར་སོགས་ཆོས་སྒྲོག །ཆོས་སྐྱོང་སོ་སོའི་བསྐང་བ། གཏོར་ཆེན་བརྫོང་བ། གཏོར་གཞི་སྤོ་བ། དུས་མཆོད་ཀྱི་རིམ་པ་ལོ་མཇུག་གི་རིམ་གྲོ་རྣམས་བསྒྲུབས།
༈ ས་བྱ་ལོར་ཚོགས་ཆེན་དུ་དབང་རྡོ་རྗེ་ཕྲེང་བ། གྲུབ་ཆེན་བརྒྱད་ཅུ། བཀའ་གདམས་ལྷ་བཞི། སྒྲོལ་མ་ཉེར་གཅིག་གི་རྗེས་གནང་དང༌། བཀའ་གདམས་གླེགས་བམ། རྒྱལ་སྲས་བཀའ་འབུམ་སོགས་དབང་ལུང་མང་བ་ཞིག་བྱས།
སྒོམ་ཁང་དུ་དམར་ཁྲིད་དང་ཚེ་ཁྲིད་ཀྱི་རིང་ཞིག་གསོས་ཀྱང་བྱས། གཟིམས་ཁང་འོག་ཏུ་ཚོགས་ཁང་གྲུལ་བཏུབ་ཅིག་མེད་གཤིས་ཚ་བ་བླ་མ་བཀྲ་ཤིས་སྐྱབས་ལ་འཕྲོས་བྱས་པར།
དེ་ཁ་བྱས་ཆོག་གསུང་བྱུང་བ་བཞིན་ཨ་མདོའི་ཕྱོགས་སུ་འབྱོན་པར་ཐག་བཅད་དེ། ཆོས་རྗེ་སོགས་བླ་ཁག་ཡོན་བདག་དང་བཅས་པར་འདི་ཁའི་ཡི་གེ་བཅས་རོགས་དང་དགོས་ཆས་གཟིམས་ཁང་འོག་རང་ནས་བསྒྲིགས་ཏེ་བྱོན་པར།
ཆོས་རྗེས་བདག་རྐྱེན་གཞན་དང་མི་འདྲ་བ་བཅས་ཤིན་ཏུ་ལེགས་པ་བྱུང་འདུག་པ་ལོ་ཤས་ནས་འཁོར། ཞིག་གསོས་བྱེད་པའི་བཀོད་པ་བྱས་དོན་བཞིན་འབུལ་དཔོན་

རང་དང༌། གཞན་མ་ལས་བྱེད་ཁ་ཤས་བཅས་ཀྱིས་ཁུར་བླངས་ཏེ། མི་ལག་དྲུག་ཅུ་སྐོར་ལ་ཇ་ཐུག་རྒྱུན་གཏོང་དང༌། སླར་ཇ་རང་སྤྲད་དེ་ཟླ་ཤས་རོགས་ལེགས་པར་བསྒྲུབས་ཤིང༌། གྲུབ་བསྟུན་རི་མོ་བའི་དབུ་མཛད་བསམ་འགྲུབ་སྒང་པ་བཅས་བཅུ་སྐོར་ལ་ཕོག་ཤིན་ཏུ་བཟང་བ་བསྒྲུབས་ཏེ་ལྡེབས་བྲིས་སུ་དབུས་སུ་ཀུན་མཁྱེན་རོང་སྟོན་པ།
བཀྲ་ཤིས་རྣམ་རྒྱལ། བིརྺ་པ། སངས་རྒྱས་འཕེལ། འཇམ་དབྱངས་ཆོས་རྗེ། ས་སྐྱ་པ་ཆེན་པོ་སོགས་གོང་མ་ལྔ།
རྒྱན་དྲུག །མཆོག་གཉིས། ཁྲི་ཆེན་ཀུན་དགའ་བསོད་ནམས། རྩེ་གདོང་གི་ཞལ་ངོ་རྣམས་དང༌། མཁྱེན་རབ་རྗེ་སོགས་ངེད་རང་གི་ཞལ་ངོ༌། །ཤཱཀྱའི་རྒྱལ་པོ་སོགས་སངས་རྒྱས། འཇམ་དབྱངས་སོགས་བྱང་སེམས།
སློབ་དཔོན་ཆེན་པོ། །ལོ་མ་གྱོན་མ་སོགས་ཡི་དམ་དང༌། གུར་ཞལ་སོགས་ཆོས་སྐྱོང༌། ཛཾ་ལྷ་སོགས་ནོར་ལྷ། ཨ་ལི་ཆོས་རྗེ་སོགས་ཡོན་བདག་དང་བཅས་དངོས་ཤིན་ཏུ་གཙང་བར་བསྒྲུབས།
གྲུབ་བསྟུན་ངེད་རང་དང་འདུས་ཚོགས་བཅས་པས་རབ་གནས་ཤིག་ཏུ་རྒྱས་པར་བྱས་ཉིན་སྤྲུལ་པའི་ཆོས་སྐྱོང་ཆེན་པོ་ཆེ་ཆུང་ཀྱང་ཁོག་ཏུ་ཞུགས་ནས་ཐུགས་དགྱེས་པའི་རྣམ་འགྱུར་ཤིན་ཏུ་མང་བར་བསྟན། རི་མོ་བ་རྣམས་ལ་ཡོན་སོགས་ཀྱང་ངེད་རང་གི་ངག་བཀོད་ལྟར་བསྒྲུབས་ཏེ་དགའ་སྟོན་རྒྱས་པར་བྱས་སོང༌།
ལོ་འདི་ནང་གོང་ས་ཆེན་པོས་ཁྲལ་མེད་ཀྱི་བཀའ་ཤོག་བཀའ་དྲིན་བསྐྱངས་པ་ཟ་ངམ་རྫོང་བཞུགས་ཀྱི་སེམས་ལ་མ་རན་པས་ཞོལ་དུ་ཞལ་ངོ་རྒྱལ་པོར་ཞུ་ལོགས་ཕུལ་བར་བརྟེན་བཀའ་ཤོག་རིན་པོ་ཆེ་སྤྱན་འབེབས་ཞུས་སྐབས་ཁྱེད་ཚོར་འདི་རིགས་བབས་འབྲེལ་མི་འདུག་གསུང་ཡར་བཞེས་པས།
གོང་ས་ཆེན་པོའི་སྐུ་ཞབས་སུ་སྙན་

འབུལ་ཞུ་ཁྱད་ལྷ་སར་ཕྱིན། མཆོད་དཔོན་ཆེན་མོ་འབྲས་སྤུངས་སུ་ཕེབ་གཤིས་རིགས་གྲྭའི་མཇལ་ཁ་དང་བསྟུན་དགའ་ལྡན་ཕོ་བྲང་དུ་ཕྱིན་པར་བསུ་བར་ཕེབ། མགྲོན་ཁང་དུ་སྐྱིལ་ཙམ་གྱིས་སློབ་དཔོན་གནང་བ་བཞིན་བསྡད་སྐབས་ཕེབ་ནས་དྲི་བ་ཞིག་ཏུ་གནང༌།
སྙན་འབུལ་ཚང་མ་ཞིབ་ཞུས་དང༌། གོང་དུ་སྙན་ལྷོན་གནང་དགོས་ཚུལ་ཞུས་པས། ཁྱེད་རང་དཔོན་སློབ་གུ་གུ་དང་གནས་གཟིགས་གྲུབ་ནས་ཕོ་བྲང་དུ་བཅར་ནས་དབུ་མཛད་ཆེན་མོར་རིམ་གྱིས་ཞུས་ན་ལེགས་པར་འདུག་གསུང་སྤུ་ཇ་སྦགས་ཤིག་བཅས་གནང་སྦྱིན་སྩལ།
བསླབ་སྟོན་ཕེབ་པ་བཞིན་བྱས། དབུ་མཛད་ལགས་བརྒྱུད་ཞུ་དོན་གྱི་སྙན་ལྷོན་ཞིབ་པར་ཞུས་སྐབས་མཆོད་དཔོན་ཆེན་མོའང་འབྲས་སྤུངས་ནས་ཕེབ།
གོང་ས་ཆེན་པོ་ནས་ཁྱེད་རང་དཔོན་སློབ་ཚོར་འདི་ཁ་བསྟན་པའང་བསླབ་སྟོན་ཕེབ་ནས། མཆོད་གཞིས་ཐེམ་བཞི་བཅུ་སྐོར་ལ་རྐང་བཅོ་ལྔ་བསྒྲུབས་པས་འཐུས་པའི་གཏན་ཚིགས་ཤིན་ཏུ་བཙན་པ་ཞིག་བཀའ་དྲིན་བསྐྱངས་པ་ནི་ཐོག་མ་ནས་གུས་ཞེན་ཆེ་བ་ཞིག་ཡིན་པ་དང༌།
ཕྲན་བུ་རང་ཡང་གསང་སྔགས་ཀྱི་འཆད་ཉན་གྱིས་ཞབས་ཕྱིར་འགྱུར་བས་སུ་དགོངས་པའི་བརྩེ་གཟིགས་བཀའ་དྲིན་བསྐྱངས་པས།
ངེད་རང་ཆོས་གཞིས་ཕྲན་བུ་རྣམས་དང་བཅས་པ་ངན་འགྲོ་ལས་ཐར་པ་ལྟ་བུའི་ཐུགས་རྗེ་ཤིན་ཏུ་ཆེ་བར་གྱུར། རྒྱུན་གྱི་དབང་པོའི་ཆོས་གྲྭར་འབྱོར་ནས་ཁམས་སོག་གི་འབུལ་སྐྱེལ་བ་ཕྱིར་ལོག་མི་རྫོང་བདའ་དང༌།
རབ་བྱུང་བསྙེན་རྫོགས་ཁ་ཤས་བསྒྲུབས། སྐྱེད་ཚལ་མཁན་ཤེས་རབ་རིན་ཆེན་རྫོང་ཤར་ནས་གཞན་དོན་ལ་གཤེགས་སྐབས་ངོས་ཀྱིས་ཐུགས་དམ་གསལ་འདེབས་སུ་ཕྱིན། སྐུ་ཆས་རྣམས་ཆུད་མི་ཟོས་པར་རྒྱུན་གྱི་དབང་པོ་དང་སྐྱེད་ཚལ་

གཉིས་སུ་མཆོད་འབུལ་དུ་འགྲོ་བའི་བཀོད་པ་བྱས། རྗེ་བཙུན་རྡོ་རིངས་པའི་ཐུགས་དམ་རྟེན་རྡོ་ནག་གི་གུར་མགོན་གྱི་སྐུ་སོགས་ཉེ་གནས་ཀྱིས་བྱིན་བྱུང༌། ལོ་འདིར་ས་དབང་གསེར་གྱི་འཁོར་ལོས་སྒྱུར་བ་བློ་བཟང་མཐུ་སྟོབས་མི་འཇིགས་སེང་གེའི་ཁྲིར་ཁམས་གསུམ་ཆོས་ཀྱི་རྒྱལ་པོ་རྒྱལ་དབང་ཐམས་ཅད་མཁྱེན་གཟིགས་ཆེན་པོ་ནས་རྒྱལ་སྲིད་དུ་དབང་བསྐུར་བ་གནང་བའི་ལེགས་འབུལ་དུ་ངེད་རང་བླ་ཁག་ལས་ཚན་དང་བཅས་པས་ཡས་ཕྱིན་ཐོ་བཀོད་བཀའ་དྲིན་བསྐྱངས་པ་བཞིན་རྟེན་མཆོད།
གསེར་དངུལ། གོས་དར། ཁྲབ་ཇ། ཁྲོ་རྟ་སོགས་འབུལ་དཔངས་མཐོ་བ་དང་བཅས་ཕོ་བྲང་ཆེན་པོར་བཅར་ནས་ལེགས་འབུལ་གྱི་མཇལ་ཁའི་སྐབས་ངེད་རང་ནས་སྒེར་མཇལ་རྒྱས་པར་ཞུས།
བརྩེ་བ་ཆེན་པོས་མ་དོར་བའི་གདན་བཟོས་དང་བདག་རྐྱེན་གཞན་དང་མི་འདྲ་བ་བཀའ་དྲིན་བསྐྱངས། རྣམ་པར་རྒྱལ་བའི་ཆོས་གྲར་འབྱོར་ནས་ཀུན་རིག་སྒྲུབ་མཆོད་སྟོང་རྩ་དང༌།
རྒྱས་འབྲིང་བསྡུས་གསུམ་སོགས་ཆོས་སྒྲོགས། དུས་དྲན་གྱི་མཆོད་པ་སོགས་གཉིས་ཀྱི་བགྱི་བ་རིམ་སེལ་དུ་བགྱིས་པ་ལགས། ༈ ལྕགས་ཁྱི་ལོར་དབུས་ཕྱོགས་སུ་འབྲུམ་ནད་བྱུང་སྐབས་རྒྱན་མཆོག་གྲུབ་འབྲུམ་ནད་བསྙུན་པར་ཚེ་དབང་རྗེས་གནང་སོགས་དང༌།
སྐུ་རིམ་འཕྲོད་བསྟེན་གྲུལ་ཙམ་བྱས་པས་བསྙུན་ལས་གྲོལ། ངེད་རང་གིས་ཚོགས་ཁང་དུ་ཕྱོགས་འདུས་ཀྱི་བླ་ཁག་བཅས་ཚོགས་ཆེན་འདུས་པར་རྡོ་རྗེ་ཕྲེང་བའི་དབང་དང༌།
ཕྲེང་བ་སྐོར་གསུམ་གྱི་ལུང་སོགས་སོ་སོའི་ཐུགས་འདོད་ལྟར། མཁའ་འགྲོ་རྒྱ་མཚོ། ལོ་ནག །གསང་འདུས་སོགས་མང་བ་དང༌། རབ་བྱུང་བསྙེན་རྫོགས་དུ་མ་བསྒྲུབས། ཕོ་

བྲང་ཆེན་པོར་གོང་ས་ཡས་ཕྱིན་གྱིམཇལ་ཁ་དང༌། ཆོས་སྡེ་ཆེན་པོར་ངན་སོང་སྦྱོང་བའི་རྩ་བའི་དཀྱིལ་འཁོར་གྱི་སྒྲུབ་མཆོད་སྟོང་རྩ། ཆོས་སྒྲོགས། དུས་དྲན་གྱི་མཆོད་པ་སོགས་ལུགས་གཉིས་ཀྱི་བགྱི་བ་རིམ་སེལ་དུ་བགྱིས།
༈ ལྕགས་ཕག་ལོར་སྐྱེ་བ་སྔ་མ་རྣམས་སུ་གཞན་ལ་གནོད་པ་བྱས་པ་ཚེ་འདིར་སྨིན་ཏེ་ཟས་ངན་གྱིས་ན་ཚ་ཤིན་ཏུ་ལྗི་བ་ཞིག་བྱུང་བར་འཚོ་བྱེད་དབང་ཕྱུག་གིས་ཟས་ངན་ཡིན་འདྲ་བས་མཆེད་ཟླ་བོས་པ་འགབ་ཟེར་བར།
མཛོད་པས་དེ་འཕྲལ་འབོད་མི་བཏང་བས་འབྱོར་པར། འདི་པ་མཁྱེན་དཔྱོད་གཞན་དང་མི་འདྲ་བ་འཇིག་རྟེན་གྱི་མེས་པོ་ལྟ་བུར་སོང་བས། དེ་འཕྲལ་ཕུག་སྐོར་སོགས་ཚ་དྲག་གིས་བཅོས་ཐབས་མཛད་པས་སྐྱུག་འབྱམས་སོགས་ཀྱིས་ཅུང་ཟད་ཕན་གཤིས་རྗེས་སུ་འཆོ་ཐེབས་ཆེ་བ་བྱུང་ཀྱང༌།
ངེད་རང་གིས་དེ་རིགས་འོང་བའི་དོན་མེད་བྱས་པར། ལར་མོ་དང་འདི་ཁའི་ཆོས་སྐྱོང་ལ་དྲི་བ་བྱས་པར་ཡིན་གསུང་བས་ཅི་དྲག་ཟེར་བར།
དེ་རིགས་འོང་དོན་གཏན་ནས་མེད། ད་དུང་ཡིན་མིན་བསམས་ན་གོང་ས་ཆེན་པོ་སངས་རྒྱས་ཐམས་ཅད་འདུས་པའི་ངོ་བོ་ཡིན་པས་གསུང་བརྟག་ཅིག་ཞུས་བྱས་པར། མགྲོན་གཉེར་རིན་ཆེན་ལ་སྐྱབས་འཇུག་ཞུ་རྟེན་ཞོན་རྟས་གཙོས་ཇ་འཁོར་དྲུག་སོགས་ཚན་གྲངས་ཞུ་སམ་བཅས་འབུལ་བར་བཏང་བ་དབུ་མཛད་ཆེན་མོ་བརྒྱུད་སྐུ་ཞབས་སུ་ཕུལ་འཕྲལ་གསུང་བརྟག་བཀའ་དྲིན་བསྐྱངས༌།
འདི་རིགས་འོང་དོན་མི་འདུག་ཀྱང་བརྟག་པར་ཡིན་ངེས་བབས་པས།
ཐོག་མར་བསྡུ་སྨན་དང༌། འདུས་ནས་རིན་ཆེན་རྟ་རི་མ་སོགས་གཏོང་དགོས་ཚུལ་གསོས་སྨན་ཕོན་ཆེ་ཙམ་སོ་སོར་ཡིག་ཆུང༌། བརྩེ་བ་ཆེན་

པོ་ནས་མ་བོར་བའི་རིམ་གྲོ་སོགས་ལེ་དབར་མེད་པ་དགོས་ཚུལ་གྱི་བསླབ་སྟོན། ཕྱག་མདུད། རྫོགས་པའི་སངས་རྒྱས་ཀྱི་འཕེལ་གདུང་བཅས་དེ་འཕྲལ་ཚ་དྲག་གིས་སློག་པ་གནང༌། འདི་སྐབས་མཐོང་སྣང་ལ་འཇའ་འོད་ཀྱི་དབུས་སུ་བླ་ཆེན་ས་སྐྱ་པ།
འཇའ་འོད་ཀྱི་དགེས་མཛད་རྡོ་རྗེའི་ཕོ་བྲང༌། ལྷའི་བུ་དང་བུ་མོ་དུ་མས་རྒྱལ་མཚན་དང་བ་དན་སོགས་ཀྱི་མཆོད་པའི་བྱེ་བྲག །མཐའ་སྐོར་དུ་དུར་ཁྲོད་ཀྱི་མཆོད་རྟེན་དང༌།
ཀེང་རུས། འཇའ་སྤྲིན། ཞིང་སྐྱོང་གི་རིགས་སོགས་མང་བ་ཞིག་མཐོང་སྣང་ལ་ཤར་བ་ནི་ནད་ཀྱིས་སྐྱེ་བ་སྔ་མའི་སྡིག་སྒྲིབ་དག་པ་དང༌། བླ་མ་དང་ལྷས་ཐུགས་རྗེས་གཟིགས་པའི་ལྟས་ཡིན་ནམ་སྙམ་མོ།
།སྔོན་ཚེ་གཞན་ལ་གནོད་པའི་ལན་ཆགས་ཀྱིས། །འབྲས་བུ་ནམ་ཡང་བསླུ་མེད་བདེན་པའི་མཐུས། །ཚེ་འདིར་དལ་འབྱོར་ལྡན་པའི་གཡར་ཁང་འདི། །བྷིཥའི་ནད་ཀྱི་ཟུག་རྔུས་མང་ཞིག་མནར། །འདི་དུས་རང་སེམས་ནད་ཀྱིས་བསླད་པའི་མཐུས།
།འཁྲུལ་སྣང་སེམས་ཀྱི་འཆར་སྒོར་འདི་ལྟར་མཐོང༌། །ཡིད་འོང་འཆི་མེད་གཞོན་ནུའི་ལམ་ཡངས་འདིར། །འཇའ་ཚོན་སྣ་ལྔའི་གུར་ཁང་ཕུབ་པའི་དབུས། །རྡོ་རྗེ་འཆང་དབང་བླ་ཆེན་ས་སྐྱ་པ།
།གཟུགས་སྐུ་འཇའ་འོད་ལས་གྲུབ་ཀྱེ་རྡོ་རྗེ། །གཞན་ཡང་དུར་ཁྲོད་ཀེང་རུས་ལ་སོགས་པའི། །ངོ་མཚར་སྤྲུལ་པའི་ལྟད་མོ་མང་དུ་མཐོང༌། །བསླབ་སྟོན་བཀའ་དྲིན་བསྐྱངས་པ་བཞིན་གསོས་སྨན་ནས་འཚོ་བྱེད་དབང་ཕྱུག་གིས་འཕྲོད་བསྟེན་བྱས་ཤིང༌།
རིམ་གྲོ་རྣམས་མཆེད་ཟླའི་ཞབས་ཕྱི་མཛོད་པ་ལྷུན་གྲུབ་ཀྱིས་ཁུར་བླངས་ཀྱིས་མྱུར་བར་བསྒྲུབས་ཤིང༌།

ནད་གཡོག་བསོད་ནམས་རིན་ཆེན་གྱིས་ཅག་ཐོན་བྱས་པས་ཞག་བཅུ་སྐོར་ནས་ཚེ་འཐེན་ཙམ་བྱུང༌། ཕོ་བྲང་དུ་བསླབ་སྟོན་ཡང་བསྐྱར་ཞུ་བར་མགྲོན་གཉེར་རིན་ཆེན་ཞུ་ཡིག་བཅས་བཏང་བས་ཤིན་ཏུ་དགེས་ཏེ། འདི་རིགས་ལ་བཤལ་ཞིག་གཏང་དགོས་ཀྱང་འཕེན་ཡུལ་གྱི་ཆུ་མཇུག་གཙང་པོས་བཀག་པས་འགྲིམ་པ་རང་མ་བྱུང་དོགས།
ད་ལམ་རེས་རིན་ཆེན་རིལ་བུ་བཏང་བ་འགབ་གནང༌། གཏོང་ལུགས་ཀྱི་བསླབ་སྟོན་ཡིག་ཆུང་དང་རིན་ཆེན་རིལ་བུ་བཅས་སྩལ་བ་འཚོ་བྱེད་དབང་ཕྱུག་གིས་བསླབ་སྟོན་ལྟར་གཏོང་བ་དང༌།
འཕྲོད་བསྟེན་ལེ་དབར་མེད་པར་ལུས་བསྒྱུར་དང་ཤི་སྒྲ། རིམ་གྲོ་མང་ཙམ་གནང་བའི་རིམ་གྲོར་མང་ཇ་སྤོམ་ཐག་གི་ཐོག་ཀུན་མཁྱེན་ཆེན་པོའི་སྐུ་འདྲ་ཚོགས་དབུ་མར་ངེད་རང་གི་སྨོན་ལམ་བཏབ་སྟེ།
སྙན་ཤལ་དང་འགན་སྦྱར་དབུལ་བར་བཏང་བས། ལྷའི་ལམ་ནས་འཇའ་དང་མེ་ཏོག་གི་ཆར་བབས་པས་ཚང་མ་དོགས་པའི་ཁར། ཤི་སྒྲ་དང་ལུས་བསྒྱུར་བསླབ་སྟོན་ལྟར་བྱས་པས་རིམ་གྲོར་འགྱུར་ཆེ་བར་བྱུང༌།
ཚེ་ཆོག་དང༌། ཀུན་རིག་གི་སྒྲུབ་མཆོད་སྟོང་རྩ། རྣམ་འཇོམས། བུམ་སྒྲུབ་དུ་མ། བཀའ་འགྱུར། རྒྱས་འབྲིང་བསྡུས་གསུམ། བཀའ་གདམས། གཟུངས་འདུས།
བསྐལ་བཟང༌། གྲྭ་ཏོག་གསེར་གསུམ། མཚན་འབུམ་སོགས་གྲངས་མང་བ་དང༌། ཚེ་གཟུངས། སྒྲོལ་མ། ཤེར་སྙིང་རྣམས་འབུམ་ཐེར་རེ། ཆོས་སྐྱོང་སོ་སོར་བསྐང་བ་བརྒྱ་རྩ། ལྷ་མོར་བསྐང་བ་བརྒྱ་རྩ་དུ་མ།
ཕྱོགས་བཞིའི་གཏོར་མ། འཕེན་ཡུལ་གྱི་དགོན་རྣམས་ལ་མང་སྐོལ། ཟན་གཏོར་འབུམ་ཐེར། སྔགས་པས་བརྒྱ་བཞི། ས་བདག་འཁྲུགས་

མདོས། གདོང་རྒྱན་ཆུ་མདོས་སོགས་མདོས་རིགས་མང་བ་དང༌། རྫོང་སོགས་རིམ་གྲོ་དང་གང་ཅིར་མཆེད་ཟླའི་ཞབས་ཕྱི་མཛོད་པ་ལྷུན་གྲུབ་ཀྱིས་གཅག་ཐོན་དང༌། ཆོས་སྡེ་ཆེན་པོར་བླ་ཁག་གྲྭ་མང་རྣམས་ཀྱིས་རྟེན་འབྱུང་དང་བསྡུས་ནས་མང་སྐོལ།
དགོན་ལག་སོ་སོས་ཀྱང་རྟེན་འབྱུང་དང་རིམ་གྲོ་སོགས་བྱས་ཤིང༌། གཙོ་བོར་གོང་ས་ཆེན་པོའི་བརྩེ་ཀློང་ནས་མ་བོར་བའི་ཐུགས་རྗེས་མ་ཤི་ཙམ་གྱིས་རིམ་བདེ་བྱུང༌། དགོང་ཞིག་རྨི་མལ་དུ་དམྱལ་བའི་ཡུལ་ལྗོངས་སུ་སླེབས་ནས་ལྕགས་བསྲེགས་ཀྱི་ཐང་གི་བྱང་ཕྱོགས་སུ་ལྕགས་ཁང་གི་སྒོ་བཅད་འདུག་པ་བན་གཟུགས་ཤིག་གིས་ཕྱེ་བྱུང་བའི་ནང་དུ་བལྟས་པས།
དམྱལ་བའི་སེམས་ཅན་ཉམ་ཐག་པ་ཞིག་ལྕགས་ཐག་གིས་བཏགས་པ་ངེད་རང་ལ་དུངས་པའི་རྣམ་པ་བྱེད་པ་ཞིག་མཐོང་བས་སྙིང་རྗེ་ཚད་མེད་པ་ཞིག་སྐྱེས།
དེ་འཕྲལ་གཉིད་སད། དེ་ནས་བཟུང་ཞག་ཤས་དམྱལ་བ་པ་དེ་ལ་དམིགས་པའི་འོད་ཟེར་གྱི་སྤྲོ་བསྡུ་དང༌།
གསོལ་འདེབས་དང༌། བསྔོ་སྨོན་བྱས། མཆེད་ཟླ་སོགས་ཁུར་ལེན་རྣམས་ཀྱིས་འདི་རིགས་ཁྱོད་རང་གིས་ཤེས་ཡོད་པས་གཏོང་མཁན་བཤད་དགོས་ཤིང༌། མི་བཤད་ན་སོ་སོར་ལུང་བསྟན་ཞུ་ཟེར་བར།
སྔོན་གྱི་ལན་ཆགས་ལ་ད་དུང་ལེན་བྱས་ན་འཁོར་བའི་རྒྱུ་ལས་མི་འདུག་པས་ལན་མི་བྱེད། མི་ཉན་ན་སྐྱེ་བ་འདི་ལས་ཕྱི་མའང་མི་འཕྲད་བྱས། དོན་ལ་ལན་ཆགས་སོགས་སྡིག་སྒྲིབ་སྦྱོང་བར་བཟོད་པ་དང་རྣ་བའི་དཔེར་གྱུར།
ལོ་འདི་ནང་དུ་གོང་ས་སྐྱབས་མགོན་ཆེན་པོ་ནས་བསྟན་འཛིན་དཱ་ལའི་རྒྱལ་པོ་བསྟན་འཛིན་ཆོས་ཀྱི་རྒྱལ་པོའི་རྒྱལ་སྲིད་དུ་དབང་བསྐུར་བ་གནང་བར། ངེད་རང་བླ་ཁག་ལས་

ཚན་དང་བཅས་ཀྱིས་ལེགས་འབུལ་སོགས་སྔ་མ་ལྟར་གོང་ལེགས་ཕུལ། གོང་ས་ཆེན་པོ་ནས་ཆོས་ཀྱི་བཀའ་འདྲི་གནང་བར་གང་ཤེས་ཀྱི་ལན་ཕུལ་ཞིང་སྒེར་མཇལ་གྱི་སློག་སོགས་གནང་སྦྱིན་དཔངས་མཐོ་བ་གནང་སྟེ་རང་གནས་སུ་འབྱོར།
ཨ་མདོ་ནས་ཆོས་རྗེ་དཔོན་སློབ་གཉིས་བརྒྱ་སྐོར་བྱོན་པར་ལམ་འབྲས་བསྡུས་ཙམ་དང་ཐུགས་འདོད་ཀྱི་ཆོས་རྣམས་ཕུལ་ཞིང༌། ཆོས་སྡེ་ཆེན་པོའི་དུས་མཆོད། གཏོར་གཞི་སྤོ་བ་སོགས་སྔར་རྒྱུན་ལྟར་བསྒྲུབས།
༈ ཆུ་བྱི་ལོར་ལོ་གསར་དང༌། ཚེ་སྒྲུབ་བྱས། ཕོ་བྲང་ཆེན་པོར་ཡས་ཕྱིན་གྱི་མཇལ་ཁར་ཕྱིན་སྐབས་མཁན་རིན་པོ་ཆེ་ཕོ་བྲང་དུ་བཞུགས་པར་གསེར་དངུལ་གྱི་མཎྜལ། ཤེལ། གོས་དར། ཇ། རྟ་སོགས་འབུལ་དཔངས་ཆེ་བ་དང་བཅས་མཇལ་བས།
གཟིམས་ཆུང་གི་སྒོ་ནང་དུ་མཇལ་དར་བཅས་བསུ་བ་གནང༌། ཕྱག་རྩེ་སྤྲོད་དང༌། གདན་བཟོས་ཆེ་བའི་ཁར་བཀའ་ནན་ཆེས་པས་བསྡད། ལུགས་གཉིས་ཀྱི་གསུང་གླེང་གནང༌། སང་རྣམ་སྲས་བེ་ཅོན་ཅན་གྱི་རྗེས་གནང་ཞིག་སྩལ་དགོས་ཚུལ་ཞུས་པས།
དེ་ཁ་འོང༌། གཅོད་ཁྲིད་ཅིག་ངེད་རང་གིས་འབུལ་དགོས་ཕེབ། ཕྱི་ཉིན་རྣམ་སྲས་རྗེས་གནང་རྒྱས་པར་སྩལ་ཞིང༌། ངེད་རང་ནས་ནམ་མཁའ་སྒོ་འབྱེད་ཀྱི་བྱིན་རླབས་དང་གཅོད་ཁྲིད་སྟན་ཐོག་གཅིག་མ་ཕུལ།
མགོན་པོ་ཆེ་ཆུང་གི་ཁྲིད་སོགས་བཀའ་ཆོས་མང་ཙམ་དགོས་ཚུལ་ཞུས་པས། གོང་དུ་ཞུས་པ་འགབ་གནང་བ་བཞིན་ཞུས་པས། གོང་ས་ཆེན་པོའི་བསླབ་སྟོན་ལ་མགོན་པོའི་ཆོས་སྐོར་རྣམས་དེ་ཁ་མཛད་ན་ལེགས་པར་འདུག་ཅིང༌།
གཞན་མ་ཚར་ལུགས་ཀྱི་དབང༌། ཁྲིད། ལུང་རྣམས་ཀྱི་རྒྱུན་ཇི་ལྟར་ཡོད་ཞིབ་ཏུ་སྩལ་བར། གོང་མ་ཆོས་ཀྱི་སྤྱན་ལྡན་ལས་ཐོབ་པ་

རྣམས་ཕྱག་ལེན་བཅས་སྙན་འབུལ་ཞུས་པས་ཤིན་ཏུ་དགྱེས་ཏེ། ད་རུང་མ་ཐོབ་པ་རྣམས་ཞྭ་ལུ་མཁན་རིན་པོ་ཆེར་སྐབས་སྦྱར་ཞུས་པ་འགབ་ཅེས་བཀའ་དྲིན་བསྐྱངས་ཤིང༌། ཟུར་ཆས་དང་གནང་སྦྱིན་གྱ་ནོམ་པ་སྩལ། རྣམ་པར་རྒྱལ་བའི་ཆོས་གྲྭར་འབྱོར།
འདི་སྐབས་མཚོ་ཁ་ནས་ཨེར་ཁོ་དབོན་པོ་གྲོགས་མཆེད་དཔོན་གཡོག་ཉི་ཤུ་སྐོར་བྱོན་ཏེ། ཚོགས་སུ་མང་ཇ། ངེད་རང་ལ་རྟ་བཞི་བཅུ་སྐོར་དང༌། དར། ཇ། ཟམ་སོ་སོགས་ཀྱི་སྟེར་ཆ་རྒྱས་པར་བྱས།
རབ་བྱུང༌། བསྙེན་རྫོགས། དགེ་ཚུལ་དང༌། ཀུན་རིག་གི་དབང༌། མགོན་པོའི་རྗེས་གནང་སོགས་འདོད་སྦྱར་དང༌། བདག་རྐྱེན་གང་ལེགས་སྤྲད་དེ། གོང་ཞབས་ཡས་ཕྱིན་གྱི་མཇལ་ཁ་དང་སེར་འབྲས་སུ་མང་སྐོལ་ལ་བྱོན།
ངེད་རང་ནས་ཚོགས་ཆེན་ལ་ལམ་འབྲས་བསྡུས་ཙམ་དང༌། སྦྱོང་དཀྱིལ་བཅུ་གཉིས། སྒྲུབ་ཐབས་རྒྱ་མཚོ་སོགས་ཆོས་ར་བྱས་ཤིང༌། འདི་ལོ་སོག་ཡུལ་ནས་ད་རྒན་ཆོས་རྗེས་ཁོང་རང་སྐུ་ན་བགྲེས་པས།
ཞབས་ཕྱི་དགའ་བ་གཅིག་བཅས་འབུལ་སྡུད་ལ་བོད་པ་ཁ་ཤས་བཏང་ན་འོང་ཚུལ་བྱུང་བ་བཞིན་གོང་ས་ཆེན་པོ་ཡས་ཕྱིན་ལ་སྙན་འབུལ་ཞུས་པར། གཞན་མ་སོག་ཡུལ་དུ་འགྲོ་ས་མེད་པ་དེ་བཞིན་ཡིན་ཀྱང༌།
ཆོས་རྗེ་རང་གཞན་དང་མི་འདྲ་བ་དང༌། དེ་སྔོན་བཅོ་བརྒྱད་རང་གི་འགྲོ་སྲོལ་ཡོད་འདུག་པ་བཅས་བཅུ་ཙམ་ལས་མང་བ་མ་བཏང་ཕྱིན་དེ་ཁས་འཐུས་ཞེས་བསླབ་སྟོན་བཀའ་དྲིན་བསྐྱངས་བྱུང་བ་ནས། གསུང་རབ་དབང་གི་སར་བླ་མ་དམ་ཆོས་དང༌།
རོགས་བླ་མ་བསོད་ནམས་དར་རྒྱས། རྒྱལ་པོ་དགེ་འདུན་

སྐྱབས་སྤེལ་སའི་སར་བླ་མ་བསོད་ནམས་དཔལ་བཟང་བཅས་གསུམ་རྫོང་བདའ་བྱས་པར། རྟ་ཁལ། གོས་ཟས། ཆ་ལག་སོགས་བསྒྲིགས་ཏེ་གཏོང་རྩིས་བཀོད་པ་ལྟར་མཆེད་ཟླས་བསྒྲུབས་སོང༌། ནད་རོ་ལངས་པར་གོང་ས་ཆེན་པོ་ནས་གསོས་སྨན་བཀའ་དྲིན་བསྐྱངས།
འཚོ་མཛད་དབང་ཕྱུག་གིས་འཕྲོད་བསྟེན་དང༌། རིམ་གྲོར་ཀུན་རིག་སྟོང་རྩ་དང༌། བཀའ་འགྱུར་ཚེས་སྒྲོགས། བསྐང་བ། གཏོར་ཆེན་རྫོང་བ་སོགས་མཆེད་ཟླ་དང་མཛོད་པ་ལྷུན་གྲུབ་ཀྱིས་བསྒྲུབས།
ནད་གཡོག་བསོད་ནམས་རིན་ཆེན་གྱིས་བྱས་པ་སོགས་ཚང་མས་ཅག་ཐོན་བྱས་པས་ནད་རོ་ལངས་པ་སངས། དགེ་སློང་ཕྲིན་ལས་བཟང་པོ་གྲོངས་པར་ཐོས་པའི་ནུབ་རྨི་ལམ་དུ་དམྱལ་བའི་ཡུལ་ལྗོངས་སུ་སླེབས།
ཐང་ཆེན་པོ་ཞིག་གི་དཀྱིལ་ན་ཁྲག་གི་གཙང་པོ་དམར་ན་ར་ར་འགྲོ་བའི་དཀྱིལ་དུ་ཟམ་པ་ཞིག་འདུག་པའི་སྟེང་འདམ་རྫབ་ཀྱིས་ཁེངས་པར་ལྷྭམ་ནུབ་བཞིན་དུ་ཕྱིན་པས། ཟམ་པའི་དཀྱིལ་ཙམ་ནས་བལྟས་པས་ཟམ་འོག་ཆུ་ནང་ཐམས་ཅད་དམྱལ་བའི་སེམས་ཅན་སྡུག་བསྔལ་ཅན་གྱིས་ཁེངས་ནས་ངུད་མོའི་སྒྲ་དི་རི་རི་བྱེད་འདུག་པས་ལུས་རྩེ་ཟིང་ངེ་བ་དང༌།
སྙིང་རྗེ་བཟོད་བླག་མེད་པ་སྐྱེས། གྲོགས་གཉིས་གསུམ་ཙམ་དང་བཅས་ཕྱིར་ལོག་པ་ན་གཉིད་སད།
དེ་ནས་བཟུང་ཞག་ཤས་དེ་ལ་དམིགས་ནས་འོད་ཟེར་སྤྲོ་བསྡུ། གསོལ་འདེབས་དང༌། བསྔོ་བ་བྱས། ཡང་ནུབ་གཅིག་རྨི་ལམ་དུ་ཡི་དྭགས་ཀྱི་གྲོང་ཁྱེར་ཟངས་ཁོག་ལྟ་བུ་དམར་ཧང་ངེ་བ་ཞིག་ཏུ་སླེབས།
མི་དགའ་བཞིན་བལྟས་པས་ཕུག་ལྟ་བུའི་ནང་ན་སེམས་

ཅན་སྐྲ་གཡའ་ཞིང་ལུས་གོགས་པོ་ཉམ་ཐག་པ་དུ་མ་འདུག་པ། འགའ་ཞིག་མདུན་དུ་འོང་བ་མཐོང་བས་སྙིང་རྗེ་ཚད་མེད་པ་སྐྱེས་ཤིང་ཅི་དྲག་ཏུ་གྱུར་པ་ན་གཉིད་སད། གསོལ་འདེབས་དང༌། བསྔོ་སྨོན་བྱས། དམྱལ་བ་དང་ཡི་དྭགས་ཀྱི་ཡུལ་དུ་ཡང་ཡང་འགྲོ་བ་ཞིག་རྨིས་འདུག་པ་ནི་མཽངྒལ་གྱི་བུ་ཆེན་པོའི་མ་དམྱལ་བར་ཞེན་ཆགས་བྱེད་པ་ལྟར་ངན་སོང་དུ་ཞེན་ཆགས་ཆེས་པས་ད་དུང་ལོག་འདོད་པ་འདྲ།
ཆོས་སྡེ་ཆེན་པོའི་དུས་དྲན་མཆོད་པ་སོགས་ལུགས་གཉིས་ཀྱི་བགྱི་བ་སྔར་རྒྱུན་ལྟར་བསྒྲུབས།
༈ ཆུ་གླང་ལོར་ལོ་གསར་དང་ཚེ་སྒྲུབ་བྱས། ཆོས་རྗེ་དཔོན་སློབ་སོགས་འགྲུལ་པ་རྣམས་རང་གནས་སུ་འབྱོར་ཁར་ཆོས་དང་བདག་རྐྱེན་ཐུགས་འདོད་ལྟར་བསྒྲུབས།
སྒོམ་སྡེ་ནས་རིམ་གཉིས་གཡོ་མེད་ཏི་ཚ་བླ་མ་ཁུ་དབོན་དཔོན་སློབ་རྣམས་དང༌། ཝ་ཞུར་ནས་མཁྱེན་རབ་དབང་ཕྱུག །འབུལ་དཔོན་བླ་མ་བསོད་ནམས་དཔོན་གཡོག་མང་བ་འབྱོར་ཞིང༌།
ཚོགས་ཆེན་དུ་མང་འགྱེད་དང༌། ངེད་རང་ལ་ཁྲབ་ལེགས་པ། རྟ་ཇ། མཛོ་གཡག་སོགས་ཀྱི་སྟེར་སྦྱིན་མཛད། ལུགས་གཉིས་ཀྱི་བདག་རྐྱེན་རྒྱས་པར་སྤྲད་དེ་གཙང་དུ་ཕེབ། ནད་རོས་འཚེ་བར་མཆེད་ཟླ་མགོན་པོ་རབ་བརྟན་རོགས་ལ་ཕེབ་སྟེ།
མཛོད་པ་དང་གཉིས་ཀྱིས་གོང་སར་གསུང་བརྟག་ཞུས་པའི་ཆོ་ག །ཆོས་སྒྲོགས། ཚེ་གཟུངས་འབུམ་ཐེར། ཤེར་སྙིང་ཁྲི་ཟློག་རྣམས་བསྒྲུབས་ཤིང༌། འཚོ་མཛད་དབང་ཕྱུག་ཡབ་སྲས་ཀྱིས་འཕྲོད་བསྟེན་བྱས་པས་ངེད་རང་དྲག་ཏུ་སོང་སྐབས་མཆེད་ཟླ་གློ་བུར་དུ་གློ་ཚད་ཤིན་ཏུ་ཉེན་པ་ཞིག་བསྙུན་པར་འཕྲོད་བསྟེན་དང༌།
ཆོས་སྐྱོང་ཁག་གི་ལུང་བསྟན་ཞུ་བར།

མང་ཇའི་ཐོག་སྤོམ་ཐག་སྟོབས་ཆེ་བ། ངེད་རང་ནས་ཚེ་དབང་བརྒྱ་རྩ། རྗེས་གནང་ཁ་ཤས། བསྐང་བ། ཆོས་སྒྲོགས། སྒོམ་སྡེ་བླ་རྒན་འཁོར་བས་ཁྲོ་བཅུའི་གཏོར་ཟློག །སྔགས་པས་རྫོང་དང་མདོས་རིགས་སོགས་ཚ་དྲག་གིས་བསྒྲུབས་ཀྱང་བསོད་ནམས་ལས་མ་གྲུབ་པས།
ངེད་རང་ལ་གུས་པའི་ཞལ་ཏ་ཁ་ཅིག་མཛད་དེ་ཞིང་ལ་གཤེགས་པས་སེམས་ཁོང་དུ་ཆུད་པར་གྱུར་ཅིང༌། ངེད་རང་གིས་བླ་མར་གསོལ་བ་དྲག་ཏུ་བཏབ་སྟེ་འཕོ་བའི་རྣལ་འབྱོར་དང༌།
སྒོམ་སྡེ་བླ་མས་ཀྱང་གསོལ་འདེབས་མཛད། ཕོ་བྲང་དུ་སྐྱབས་མགོན་ཆེན་པོར་མགྱོགས་བསྔོའི་རྟེན་དང་ཞུ་ཡིག་ཕུལ། ཞག་གསུམ་གྱི་ཆོ་ག་ཚོགས་ཆེན་དུ་སྡེ་པ་ཆེ་གསུམ་པས་ཞུས། སྟེང་དུ་སྒོམ་སྡེ་དཔོན་སློབ་རྣམས་ཀྱིས་ཀྱེ་རྡོར་གྱི་སྒྲུབ་མཆོད་ཞག་བཅོ་བརྒྱད་ཀྱི་རིང་དང༌།
ཤོད་དུ་ཚུལ་ཁང་བླ་མ་བསོད་ནམས་ཀྱིས་དབུས་ཞེ་དགུ་པ་བཅོ་ལྔ། མདོ་བརྒྱ་པ་གསུམ། གཟིམས་ཕུག་སྒྲུབ་ཆེན་སོགས་ཀྱིས་ཟན་གཏོར་འབུམ་ཐེར་སོགས་ཞེ་དགུའི་ཁོངས་སུ་བསྒྲུབས་ཤིང༌།
བདུན་ཚིགས་ཐོག་གོང་ས་ཆེན་པོར་བྱང་ཞུས་རྟེན་གོས་དར་ལེགས་པ་ཡུག་ཁ་ཤས། ཧོར་སིལ་མཛམ་གླིང་ཀུན་ཁྱབ། ཀོང་རྣ་ཕུང་ཆུང་བཅས་ཆ་འགྲིག
།བྱེ་རུའི་ལག་སྐོར་ལེགས་པ། ཁ་ཐི་དིང་ཕོན་གྱི་སྟོད་གོས་སོགས་ན་བཟའ་ཆ་ཚང་ལེགས་པ། སྨན་རྙིང་གི་ཡོལ་བ། ཁྲབ། གྲི། རྟ། དྲེའུ་སོགས་འབུལ་དཔངས་མཐོ་བ་དང༌། སྡེ་སྲིད་སྐུ་ཞབས་སུ་སྐྲོལ་སྒ།
གོས་དར་ཡུག །བཟང་ཇ། ཁྲབ། རྟ། དྲེའུ་སོགས་དང༌། དབུ་མཛད་ཆེན་མོར་ཚན་གྲངས། བྱང་ཆས་དཔངས་མཐོ་བ་དང་བཅས་པ། ས་སྐྱར་ཁམས་གསུམ་ཆོས་ཀྱི་རྒྱལ་པོ་ཡབ་སྲས་ལ་བྱང་བུ་སྐྱབས་འཇུག་ཞུ་རྟེན་གོས་

དར་བཟང་བ་ཡུག་ཁ་ཤས། གོས་ནག་གི་འཆམ་གོས་ལེགས་པ་ཆ། འཁར་རྔ་ཆེ་ལེགས་ཤིན་ཏུ་བཟང་བ། བྱེ་རུའི་ལག་སྐོར་ཆེ་ལེགས་ཆ། དབང་གི་སོག་ཁྲབ། སག་ཐག་དངུལ་ཤན་མ་ཆ་ཚང༌། ན་བཟའ་སྐུ་གཟན། ཕྱག་ཤན་སོགས་དཔངས་མཐོ་བ།
རྩེ་གདོང་ཞབས་དྲུང་སྐུ་མཆེད་ལ་གོས་དར་ཡུག །བྱེ་རུའི་ལག་སྐོར། ཁྲབ། གྲི་སོགས་དགུ་ཚན་བཟང་བ་རེ། ཞྭ་ལུ་མཁན་རིན་པོ་ཆེར་གོས་ཆེན་གྱི་གསོལ་བཙག །བྱེ་རུའི་ལག་སྐོར་རྡོག་ཆེ་ལེགས་བཅོ་བརྒྱད།
གོས་དར། རྒྱ་ཟམ་སོགས་ཀྱི་འབུལ་བ། དགའ་ལྡན་ཁྲི་རིན་པོ་ཆེ། སྟག་ལུང་ཞབས་དྲུང་རྩེ་ཟུར་གཉིས། འབྲི་གུང་ཞབས་དྲུང༌། འབྲུག་པ་ཐམས་ཅད་མཁྱེན་པ། རྡོ་རྗེ་བྲག་སྤྲུལ་སྐུ། སྨིན་གྲོལ་གླིང་གཏེར་སྟོན་རིན་པོ་ཆེ།
སྡེ་ཆེན་ཆོས་འཁོར་དང་སྡིངས་པོ་ཆེ་གཉིས་བཅས་རྣམས་ལ་གོས་དར། བྱེ་རུ། སྤོས་ཤེལ། ཇ། རྟ། མཛོ། མཛོ་མོ། སྣམ་རས་སོགས་སོ་སོར་བྱང་རྟེན་གྱི་འབུལ་བ་དང༌།
རྗེ་དྲུང་རིན་པོ་ཆེ་དང༌། ཕ་བོང་ཁ། སེར་འབྲས་ཀྱི་བླ་ཁག་ཚང་མར་བསྔོ་ཞུས་ཀྱི་ཚན་གྲངས་དང༌། སྐུ་ཞབས་གྲྭ་ཚང་དུ་མང་ཇ། ཇོ་ཤཱཀ་སོགས་ལྷ་ས། ར་མོ་ཆེ། པོ་ཏ་ལ་རྣམས་ཀྱི་ལྷ་ཁང་སོ་སོར། སྙན་ཤལ།
དཀར་མེ། ས་སྐྱའི་ལྷ་ཁང་ཆེན་མོའི་དབུས་ལྷ་ཁང་རྣམས་དང༌། ཁའུ། བྱས་འགྱུར། ཞྭ་ལུ། རི་སྦུབ། ངོར། ཐུབ་བསྟན། གསེར་མདོག་ཅན། རྩེ་གདོང་ཆོས་སྡེ། སྐྱེད་ཚལ་གོང་འོག །ཁོ་པེ། གསང་ཕུ། གོང་དཀར་ཆོས་སྡེ།
དྭགས་པོ་གྲྭ་ཚང༌། ར་བ་སྨད། རྡོ་ཕུད་ཆོས་འཁོར། གྲྭ་ཐང༌། བསམ་ཡས་རབ་བྱུང་གྲྭ་ཚང་དང༌། མཆིམས་ཕུ། འཕན་ཡུལ་གྱི་དགོན་ཆེ་ཕྲ་ཚང་མ།

སྟག་ལུང་ཚོགས་ཆེན་དང་གྲྭ་ཚང༌། ར་སྒྲེང་རྣམས་སུ་མང་ཇ། དགོན་ཁག་སོ་སོའི་རྟེན་གཙོ་དང༌། གྲགས་ཆེ་བའི་སྐུ་བརྙན་རྣམས་ལ་སྙན་དར་གཟབས་རྒྱས་དང༌། བླ་ཁག་སོ་སོར་བསྔོ་རྟེན། མང་ཇ། བསམ་ཡས་དང༌།
ར་སྒྲེང་གཉིས་ལ་དཀར་མེ་འབུལ་བར་སོ་སོར་བཏང་ཞིང༌། ཨ་མ་ལགས་དེ་ཉིད་སྤྱིར་ཆོས་ལ་དད་ཅིང་ནང་དོན་དང༌། མ་ཎིའི་ཐུགས་དམ་སྨར་བ་དང༌། ལྷག་ཏུ་སྔགས་འཆང་བླ་མ་མཆོག་ལ་སངས་རྒྱས་དངོས་སུ་ངེས་པ་རྙེད་པ་ལྟ་བུའི་བྱིན་རླབས་ཀྱིས་བཞུགས་གནས་དཔལ་ལྡན་ས་སྐྱར་སྐྱེ་བ་བླངས་ནས།
གསལ་པོར་འདུག་ཚུལ་དགོན་པ་ནས་འབྱོན་མི་རྣམས་ཀྱིས་གསུང་བྱུང་བ་བཞིན་མགྲོན་གཉེར་དཔོན་གཡོག་ཞུ་ཡིག་བཅས་མཆེད་ཀྱི་བྱང་བུ་བཞུ་བ་དང་ལྷན་དུ་རྫོང་བདའ་བྱས་པས།
གོང་བཞུགས་ནས་ཤིན་ཏུ་ལེགས་པ་འོང་ཚུལ་བཅས་གནང་འདུག་ཅིང༌། འདི་ཁར་བྱོན་གྲུབ་ནས་ཀྱང་སྐྱེ་བ་སྔོན་མའི་ཆས་དང་ཟླ་བོ་རྣམས་ལ་ངོས་འཛིན་བྱེད་འདུག་པས་ངེས་ཤེས་རྙེད་པར་གྱུར།
དངོས་གཞིའི་ཆོ་ག་ལ་ཚོགས་ཆེན་སྟེང་འདི་ཁའི་དགོན་ལག་སོགས་ཁག་ཆེ་བ་རྣམས་བོས་ཏེ། ཞབས་ཏོག་དང་ཡོན་རྒྱས་པ། བླ་ཁག་སོ་སོར་འབུལ་བ། ཐོན་ཐོན་དང་བདུན་ཚིགས།
ཟླ་མཆོད་རྣམས་དང་བཅས་པར་འཕེན་ཡུལ་སྟོད་སྨད་ཀྱི་དགོན་ཁག་རྣམས་བསྡུས་ཏེ་ཆོ་ག་ཞུས་ཤིང༌། ལོ་མཆོད་ལ་ཚོགས་ཆེན་བླ་ཁག་དང་བཅས་པར་ཉིན་གཅིག་གི་ཞབས་རྟོག་རྒྱས་པར་ཞུས། སྒྲིབ་སྦྱོང་རྟེན་དུ་གོང་མ་ཁུ་དབོན་དང༌།
རྡོ་རྗེ་སེམས་དཔའི་སྐུ་སྟོང༌། རིགས་གསུམ་མགོན་པོ་འདུས་པའི་གསེར་ཐང་ལྔ་བཞེངས་ཏེ་རབ་གནས་རྒྱས་པར་བྱས་ཏེ། དེ་ཉིད་ཀྱིས་གཙོས་ལྟོས་བཅས་དང་སེམས་ཅན་ཐམས་ཅད་ཀྱི་དོན་དུ་དགེ་བ་བླ་མེད་ཀྱི་བྱང་ཆུབ་

ཏུ་བསྔོས། ཕོ་བྲང་རི་བོ་གྲུ་འཛིན་དུ་གོང་ས་ཡས་ཕྱིན་གྱི་མཇལ་ཁར་ཕྱིན། ཞྭ་ལུ་མཁན་རིན་པོ་ཆེར་ཚར་ལུགས་ཀྱི་མགོན་པོ་ཆེ་ཆུང་གི་སྐོར་རྣམས་ཞུ་རྩིས་ཀྱིས་བསླབ་སྟོན་ཡང་བསྐྱར་ཞུས་པས། རྒྱང་ཙམ་ནས་བཀྲ་ཤིས་ཆོས་སྡེའི་དཔོན་དང་ལྷན་དུ་མཁན་རིན་པོ་ཆེར་ཞུ་རྩིས་བྱས་ཆོག་བསླབ་སྟོན་རྩལ་ཞིང༌།
དཔལ་གྲོར་མཁན་ཆེན་རྡོ་རྗེ་འཆང་གི་སྐུ་ཞབས་སུ་ཕྱིན། གྲུབ་ཐོབ་ཚེ་དབང་དང༌། མཁའ་སྤྱོད་མའི་བྱིན་རླབས་ཞུས།
ཆོས་ཀྱི་སྙན་འབུལ་ཞུས་པས། དབྱར་ནམ་དུས་ཀྱི་སྟབས་ཕུལ་ན་ལེགས་པ་འོང་འདུག་པས་དེ་རྩིས་ཀྱིས་གནང༌། ངེད་རང་གིས་ཚེ་དབང་ཞིག་ཕུལ། གནས་ཀྱི་དབང་པོའི་བསྟི་གནས་སུ་འབྱོར་ནས་ཆོས་སྡེ་ཆེན་པོར་ཆོས་ར་དང་དུས་དྲན་མཆོད་པ་སོགས་ལུགས་གཉིས་ཀྱི་བགྱི་བ་རིམ་སེལ་བྱས།
༈ ཤིང་སྟག་ལོར་བསླབ་སྟོན་བཀའ་དྲིན་བསྐྱངས་པ་ལྟར་མཁན་ཆེན་རྡོ་རྗེ་འཆང་ལྷོ་མོས་སུ་བཞུགས་པའི་དྲུང་དུ་འབྱོར།
གནས་གསར་དབོན་རིན་པོ་ཆེ་དང༌། འདར་པ་རྗེ་དྲུང་སོགས་ངེད་དོན་གཉེར་བ་འགའ་ཞིག་ལ་བྲག་རྫོང་མ་ཕྱི་ནང་གསང་གསུམ། རྩ་གསུམ་འཁོར་ལོ་བཞི་ལ་བརྟེན་པའི་གསང་ཁྲིད། ཞལ་གྱི་གསང་ཁྲིད།
གུར་གྱི་ལྷ་བརྒྱད་ཐུན་མོང་མ་ཡིན་པ་དང༌། བྲག་རྫོང་མའི་རྗེས་གནང༌། ཞལ་གྱི་སྒྲུབ་དུས་དང༌། བསྙེན་དུས། ལས་བཞི། གདོང་བརྙན་ཅན་རྣམས་ཀྱི་རྗེས་གནང༌། གུར་ཞལ་རྣམ་སྲས་གསུམ་གྱི་སྙན་བརྒྱུད་ཀྱི་བེའུ་བུམ་རྣམས་དང༌།
གོང་དཀར་ལུགས་ཀྱི་བེའུ་བུམ། རྣམ་སྲས་ལྔ་ཕྲག་གསུམ་དང༌། རབ་བརྟན་མ་ཐུན་མོང་མ་ཡིན་པའི་རྗེས་གནང༌། ཞལ་གྱི་ཚེ་ཁྲིད་སོགས་ཟབ་ཅིང་རྒྱ་ཆེ་བའི་ཆོས་

སྐོར། གཞུང་ས་ཆེན་པོ་ནས་དབང་ཆོས་གནང་བའི་ཕྱག་དཔེ་གཡར་གནང་དང༌། མཐུན་རྐྱེན་དཔངས་མཐོ་བ་ཐབ་ཤིང་གིས་མཐའ་བརྟེན་པ་བཀའ་དྲིན་བསྐྱངས་ཤིང༌། སྙན་བརྒྱུད་ཐུན་མོང་མ་ཡིན་པ་འདི་རྣམས་ཐོབ་པ་ནི་ལྷར་བཅས་འགྲོ་བའི་སྐྱབས་མགོན་རྒྱལ་དབང་ཐམས་ཅད་མཁྱེན་པ་ཆེན་པོ་དང༌།
མཁན་ཆེན་རྡོ་རྗེ་འཆང་ཆེན་པོའི་བཀའ་དྲིན་ལས་གཞན་དུ་རྙེད་པར་དཀའ་བ་ནི། ཀུན་མཁྱེན་མཁྱེན་བརྩེས། སྐྱེ་བ་གསུམ་གྱི་གོང་ནས་གསོལ་བཏབ་ཅིང༌།
།ཚེ་འདིར་ལོངས་སྤྱོད་སྒྲུབ་པས་མཉེས་པར་བྱས། །དད་དང་སྙིང་རྗེ་ཤེས་རབ་མི་དམན་པ། །ཀུན་སྤངས་ཆོས་རྗེའི་བསྟན་ལ་ལྷག་པར་དད། །ཅེས་གསུངས་པ་ལྟར་གཙོ་བོར་གོང་གི་བཀའ་དྲིན་དང༌།
ངེད་རང་གི་སྔོན་གྱི་ལས་འཕྲོ་དེ་རྙེད་པ་ནི་ཤིན་ཏུ་སྐལ་བ་བཟང་ངོ༌། །དེ་ལྟར་གསང་ཆེན་ཆོས་ཀྱི་བདུད་རྩི་མང་དུ་ཐོབ་ཅིང༌། ངེད་རང་གིས་ཀྱང་ཀླུ་སྒྲུབ་ལུགས་ཀྱི་བཅུ་གཅིག་ཞལ་དང༌།
མི་འཁྲུགས་པའི་དབང༌། ཀུན་མཁྱེན་རོང་སྟོན་ཆེན་པོ་དང༌། ངོར་ཆེན། མུས་ཆེན་སངས་རྒྱས་རིན་ཆེན་གསུམ་གྱི་བཀའ་འབུམ་གྱི་ལུང་དང༌། ཚེ་དབང་བརྒྱ་རྩ་ཕུལ། དབོན་རིན་པོ་ཆེ་སོགས་ཁ་ཤས་ལ་ཐུགས་འདོད་ཀྱི་ཟུར་ཆོས་ཁ་ཅིག་ཀྱང་ཕུལ་ཞིང༌།
མཁན་ཆེན་རྡོ་རྗེ་འཆང་གི་ཞབས་དྲུང་དུ་གསེར་དངུལ་གྱི་མཎྜལ། རྟ། མཛོ། མཛོ་མོ། གོས་དར་སོགས་དཔངས་མཐོ་བ་ཟབ་ཆོས་ཀྱི་བཀའ་དྲིན་ནོས་པའི་ལེགས་འབུལ་དུ་ཕུལ།
ངེད་རང་ལ་གོས་དར་སོགས་ཀྱི་གནང་སྦྱིན་ཤིན་ཏུ་བཟང་བ་རྩལ་བྱུང་ཀྱང་བྱིན་རྟེན་ལས་མ་ཞུས། དབོན་རིན་པོ་ཆེ་དང༌། འདར་པ་རྗེས་དྲུང་སོགས་ནས་ཀྱང་དར་རས་གོས་ཆེན་སོགས་ཀྱི་གནང་སྦྱིན་

སྩལ། འདི་སྐབས་མཁན་ཆེན་རྡོ་རྗེ་འཆང་སྐུ་ཁམས་ཅུང་མ་བདེ་བ་དང༌། ངེད་རང་ཡང་ལུང་རྒྱུན་རིང་བས་མིག་མི་གསལ་བར་བྱུང་བ་གོང་ས་ཆེན་པོའི་སྙན་དུ་ལྷོན་པས་སུམ་ལྡན་རྡོ་རྗེ་འཛིན་པ་འཇམ་དབྱངས་གྲགས་པ་གཟིགས་རྟོག་ཏུ་གནང་བའི་སྐབས།
རྣ་མོ་དགོན་འོང་སྒོ་སྟོང་དུ་དུད་གྲངས་ཉི་ཤུ་སྐོར་གནང་བ་བརྩེ་བས་བཀའ་དྲིན་བསྐྱངས་ཀྱང༌། ཐོག་མ་ནས་གཞིས་དང་ཁྱིམ་མཚེས་ཀྱིས་ཞེ་འགྲས་སྟབས། སར་སྐྱ་དྲག་ཞན་རྣམས་ཁ་འགྲིག་ཅིང་ཡིད་མ་རངས་པས་གཞུང་ས་ཆེན་པོའི་བསླབ་སྟོན་ལ་རྩི་མེད་ཀྱི་འོང་སྒོ་དང་འུ་ལག་གཉིས་ཀར་སྒྲུབ་མ་ཉན་པས་བརྗེས་ཤིག་ཞུ་བསམས་པས་སྙན་ལྷོན་ཞུ་གྲོགས་དགོས་ཚུལ་ཞུས།
མིག་གི་འཕྲོད་བསྟེན་གསེར་ཚུགས་སོགས་གནང་བར་གསོ་རིག་རྒྱ་མཚོར་མཁྱེན་པའི་དཀྱིལ་འཁོར་རྒྱས་པའི་ཨེམ་མཆི་དར་མོ་ནས་གནང་སྟེ་སྨན་དཔྱད་གནང་བས་མིག་གསལ་བར་གྱུར།
ཞག་ལྔ་ཙམ་ནས་དགེ་སློང་རིན་པོ་ཆེ་ཡང་བསྐྱར་གཟིགས་རྟོག་ལ་ཕེབ་སྐབས།
གོང་ས་ཆེན་པོའི་བསླབ་སྟོན་ལ་ནད་མི་ཐེག་པ་རང་བྱུང་ན་མ་གཏོགས་པ་རྗེས་གཙང་དང་ལྷོ་ཁ་སོགས་ནས་བྱུང་ན་བེད་མི་ཆོད་པ་ཞིག་འོང་བས་མི་འགབ་འདྲ་བཀའ་དྲིན་བསྐྱངས་བྱུང་བར།
གཞུང་ས་ནས་བརྩེ་བ་ཆེན་པོས་བཀའ་དྲིན་བསྐྱངས་པར་བསླབ་སྟོན་ལ་རྩི་མེད་ཀྱི་འོང་སྒོ་བྲེ་གང༌། འུ་ལག་རོགས་བཅོལ་ཕྲན་བུ་ལས་མ་བྱུང་བས། རྣམ་མཁྱེན་ཁྲེལ་བའི་རྒྱུར་འདུག་རུང་ཐག་རིང་ཀྱང་མི་ཞུ་འཐུ་མེད་ཡིན་ཚུལ་སྙན་འབུལ་གནང་རོགས་དགོས་ཚུལ་ཞུས་པས་ཡང་བསྐྱར་ཕེབ་སྐབས་ཤིག
།དེ་ན་དོ་ཞག་གཞུང་གི་དེབ་སྤོ་རྩིས་ཡིན་འདུག་པས། དེ་གོང་དུ་ཞུ་རྩིས་བྱས་ན་ལེགས་པར་འདུག་ཅེས་བཀའ་དྲིན་བསྐྱངས།
ཆོས་ར་གནང་གྲུབ་ནས་གོང་ས་

ཡས་ཕྱིན་གྱི་མཇར་ཁར་ཕྱིན། ཤིན་ཏུ་དགྱེས་པས་ཆོས་ར་སོགས་ཀྱི་དྲི་བ་ཞིབ་ཏུ་བཀའ་དྲིན་བསྐྱངས། གནང་སྦྱིན་དཔངས་མཐོ་བ་སྩལ། ལོ་མཇུག་གདན་ས་ནས་འཇམ་མགོན་ཆོས་ཀྱི་རྒྱལ་པོ་ཡབ་སྲས་ཕོ་བྲང་དུ་མཇལ་ཁར་ཕེབ་སྐབས།
ངེད་རང་ལྷ་སར་རྒྱང་ཙམ་བསྡད། གོང་ས་ཡས་ཕྱིན་གྱིས་མཇལ་ཁ་དང༌། མཁན་རིན་པོ་ཆེ་པོ་ཏ་ལར་བཞུགས་པར་ཉིན་རེ་བཞིན་མཇལ་བར་ཕྱིན། ཚེ་དབང་བརྒྱ་རྩ་སྩལ་ཞིང༌། ཞབས་དྲུང་ཡབ་སྲས་གཡུལ་ཁ་ལྷོར་བཞུགས་པར་གོས་དར།
གསེར་དངུལ། ཚེམས་གྲུབ་ཀྱི་བླ་བྲེས། ཇ། རྟ། མཛོ། གཡག་སོགས་མཇལ་རྟེན་དཔངས་མཐོ་བ་དང་བཅས་ཕྱིན་པས་ཐུགས་ཤིན་ཏུ་དགྱེས་པས་ཆོས་ཕྱོགས་དང་ཟུང་དུ་འབྲེལ་བའི་བསླབ་སྟོན་མང་དུ་སྩལ།
རྒྱུན་དུ་མཇལ་བར་ཕྱིན་ཞིང་ཚེ་དབང་ལྕགས་སྡོང་མ་ཁ་ཤས་དང༌། གུར་ལྷ་བརྒྱད་ཀྱི་རྗེ་གནང་རྒྱས་པར་སྩལ། གནང་སྦྱིན་གྱ་ནོམ་པ་དང༌། ཆོས་སྡེར་མང་ཇ། དམ་རྫས་ཀྱི་འགྱེད་བཅས་གནང་སྟེ་ཆོས་གྲྭ་ཆེན་པོར་འབྱོར།
རབ་བྱུང༌། བསྙེན་རྫོགས། དུས་དྲན་མཆོད་པ་སོགས་སྔར་རྒྱུན་ལྟར་བསྒྲུབས། འདི་སྐབས་མཁན་ཆེན་རྡོ་རྗེ་འཆང་དཔལ་གྲོར་བཞུགས་པར་མཆེད་གྲོངས་པས་བརྒྱུད་སྤེལ་ལ་གཞན་མེད་ཅིང༌།
འདི་རིགས་སུན་པ་ལས་མི་འདུག་པས་བརྒྱུད་འཛིན་མ་བྱས་ན་ཇི་ལྟར་གྱི་མཛོད་པ་བསླབ་སྟོན་ཞུ་བར་བཏང་བས། ཐུགས་འདོད་ལྟར་དཔོན་དེ་རབ་བྱུང་རང་ལ་འཇོག་དགོས་པ་ཨེ་ཡིན་བསླབ་སྟོན་གནང་བར་མཛོད་པ་ལྷུན་གྲུབ་ཀྱིས་ཕན་ཚུན་གཉིས་ཀར་བསླབ་སྟོན་འདི་རིགས་གནང་ན་གྲྭ་རིགས་དང་བསྟན་པ་ལ་འཕྲལ་ཕུག་གཉིས་ཀར་མེད་པ་ཞིག་འོང་འདུག་པས།
གོང་ས་ཆེན་པོར་བསླབ་སྟོན་ཞུ་བ་གནང་ནས་གདུང་

འཛིན་རང་གནང་བ་འགབ་ཚུལ་ཕ་གིར་བསླབ་སྟོན་བཀའ་དྲིན་བསྐྱངས་དགོས་ཚུལ་ནན་གྱིས་ཞུས་པར། མཁན་ཆེན་རྡོ་རྗེ་འཆང་གིས་བསླབ་སྟོན་ཞུ་བ་གནང་འདུག་པར། བསླབ་སྟོན་ལ་བརྒྱུད་འཛིན་གཞག་པ་གཏན་ནས་མི་འགབ་ཅིང༌།
ཁ་སེང་འདི་ཁར་འཕྲད་པར་འོང་སྐབས་ཀྱི་དབོན་དེས་བསླབ་པ་ཕུལ་ནས་བརྒྱུད་འཛིན་བྱས་ན་བསྟན་པ་ལ་ཕན་པ་རེ་གཉིས་མི་འབྱུང་བའི་ངེས་པ་མི་འདུག །དེ་ལུགས་འགབ་གནང་འདུག་པ་བཞིན། དཔལ་གྲོ་ནས་ཀྱང་བསླབ་སྟོན་ཞིབ་ཏུ་རྩལ་བ་བཀའ་མ་ཆོགས་པར།
ཟླ་བོ་རྣམས་ལ་ལབས་ཏེ་ལོ་ཕྱི་མའི་ནང་བརྒྱུད་འཛིན་གྱི་ཐག་བཅད། མཛོད་པས་ཞུ་ལུགས་ངེད་རང་གི་བསམ་པ་དང་མི་མཐུན་ཙམ་བྱུང་འདུག་ཀྱང༌། ཕྱིས་སུ་བསླབ་སྟོན་ལྟར་བསྟན་པ་ལ་ཕན་པ་བྱུང་འདུག་བསམ།
ཤིང་ཡོས་ལོར་ལོ་གསར་དང༌། བདེ་མཚམས་ཤིག་བྱས། གདན་ས་འོག་ནས་ཁྲི་ཆེན་ཕོ་བྲང་དུ་མཇལ་ཁ་གནང་ནས་གནས་ཀྱི་དབང་པོར་ཕེབ་པར་ཆིབས་བསུ་སོགས་སྔར་རྒྱུན་ལྟར་དང༌།
རྒྱང་ཙམ་བཞུགས་གདན་འཇགས་བར་གཞིས་ལེན་སོགས་གང་ཅིའི་ཞབས་ཕྱི་ཞུས། རྫོང་ཤར་གྱི་གཙང་ཁང་འདུ་ཁང་དུ་མཆོད་ཆ་རྣམས་སྒྲུབ་སྡེ་དབོན་པོར་གནང་གྲུབ་འདུག་ཅིང༌། བླ་བྲང་ཞོལ་བཅས་ཁང་སྟོང་དུ་སོང་གཤིས་འཇིག་ལ་ཁད་འདུག་པ་གཟིམས་ཁང་དུ་ཡོད་པ་ཡ་གིར་ཐུགས་བེད་ཆོད་པ་ཞིག་མི་འོང་འདུག་པས་བདག་ཚོར་བཀའ་དྲིན་བསྐྱངས་ན་ཇི་ལྟར་ལགས་ཞེས་ཁྲི་ཆེན་སྐུ་ཞབས་སུ་ཞུས་པར།
དེ་ཁ་འོང་དོགས་ཁའང༌།
དེང་སང་ཁུར་བཞེས་ཀྱི་སྟོབས་ཡུམ་སྲས་ལ་བསྡུར་གཞིག་བྱས་ནས་ལན་བྱེད་ཕེབ་ཅིང༌། གཙང་དུ་ཕེབ་འཕྲལ་བཀའ་ཤོག་བཅས་བླ་བྲང་ངེད་རང་

ལ་གནང་ཞིང༌། ཆོས་གཞིས་རྣམས་རྩེ་གདོང་རང་གི་ཕྱག་ན་ཡོད། གོང་ས་ཆེན་པོ་ནས་སྡེ་སྲིད་ལ་དགོངས་ཁྲོལ་གནང་སྐབས་ཕོ་བྲང་དུ་མཇལ་ཁར་ཕྱིན། དགུ་ཚན་ལྔ་ཙམ་གྱི་འབུལ་བ་དང་ཕྱག་དབང་དང་གང་ཅིའི་སྙན་འབུལ་ཞུས་པས་ཤིན་ཏུ་དགེས་པའི་ཚུལ་གནང༌།
དཔོན་ཚང་དར་མོ་ནས་མགྲོན་ཁང་དུ་གནང་སྟེ། ན་ནིང་ལྷོ་མོས་ནས་གསུང་བའི་ས་བརྗེས་ཀྱི་སྐོར་ལ། རེ་ཞིག་ཆོས་རྗེ་རང་འབྱོན་མི་དགོས། དོ་ཆོད་གཉིས་ཙམ་ཞུ་དོན་ལ་བཏང་ཆོག་བཀའ་དྲིན་བསྐྱངས།
རྣམ་པར་རྒྱལ་བའི་ཆོས་གྲྭར་འབྱོར་འཕྲལ་མཛོད་པ་ལྷུན་གྲུབ་དང༌། མགྲོན་གཉེར་རིན་ཆེན་གཉིས་རྫོང་བདའ་ཞུས་པས་ཞག་ཤས་ནས་མཁར་རྩེ་རྫོང་བཞུགས་དར་ཆུང་ནས་གཟིགས་རྟོག་ཞིབ་འཇུག་ལ་གནང་སོང་ཞིང༌།
འདི་ཁའི་ཆོས་སྐྱོང་ཆེན་པོ་དང་ལས་མཁན་ལ་ལུང་བསྟན་ཞུས་པས། རྟ་དང་སྒའི་དཔེ་ཡིན་ཐུགས་ལ་བཞེད་པ་བཞིན་དོན་ཤིན་ཏུ་ལེགས་པའི་ཕྲིན་ལས་ཞུ་གསུང༌། དེ་བསྟུན་ངེད་རང་ཡང་ཞུ་དོན་དུ་ཕོ་བྲང་ཆེན་པོར་བཅར།
ལྷ་སར་ཞུ་བསྒུག་ལ་བསྡད། ཉིན་རེ་བཞིན་གསང་སྦུག་གི་ཚ་བོ་གཉིས་དགའ་དང༌། མགྲོན་གཉེར་རིན་ཆེན་གཉིས་ཀྱིས་ཉན་ལན་ཞུས། རྣ་མོ་བ་སྐྱ་སེར་རྣམས་ཀྱིས་ཞུ་ཁྲ་དང་སྙན་འབུལ་སྣ་ཚོགས་ཤིག་ཞུས་སོང༌།
ངེད་རང་གི་ཇོ་གདན་གཉེར་པས་བདག་པའི་འོང་སྒོ་དང༌། ཆོས་བཞིན་རྣམས་གཞུང་སར་ཕུལ་ནས་དགོན་པ་དང་ཐག་ཉེ་བ་ཞིག་ནས་ས་བརྗེས་ཐུགས་རྗེ་ཆེ་བ་ཞིག་བཀའ་དྲིན་བསྐྱངས་དགོས་ཤིང༌།
སྒྲུབ་མཆོད་རྣམས་དང༌། སྭཙྪ་ལོ་མཇུག་གི་རིམ་གྲོ་སོགས་ཀྱི་ཐེབས་དང༌། དཀོར་པ་རྣམས་རྣ་མོ་དགོན་རང་གི་ཆག་ཐེབས་སུ་བཀའ་དྲིན་བསྐྱངས་ན་ཇི་ལྟར་ལགས་ཞུས་པས།
དགོངས་པས་

བཞེངས་ནས་གཉེར་པའི་འོང་སྒོ་དང༌། སྒྲུབ་མཆོད་ཀྱི་ཐེབས་སོགས་སོ་སོར་དབྱེ་བ་གནང་གྲུབ་སྐབས། དྲུང་པ་གཉིས་ཀྱིས་བཀའ་བློན་ཤག་ཏུ་སྙན་འབུལ་ལ་འཚངས་པར། ཁྱེད་ཚོའི་དགོན་པ་འདེབས་མི་དང༌། སྐུ་དྲིན་ཆེ་བའི་བླ་མ་སུ་ཡིན་བཀའ་འདྲི་ཞིབ་ཏུ་གནང་འདུག་པར།
ཐོག་མར་གྱི་བླ་མ་གཉན་དང༌། དྲིན་ཆེ་བའི་བླ་མ་ཐང་སག་ཡ་མི་ཡིན་ཚུལ་ཞིབ་ཏུ་ཞུས། བཅོ་བརྒྱད་པ་དང་ངེད་ཚོ་བླ་གྲྭ་དང་གཡོག་བྱེད་པ་མི་འོང་ཚུལ་ཚ་ནན་གྱིས་ཞུས་པར་བརྟེན་དགོངས་པ་ཁྲེལ་ཏེ།
རྟེན་མཆོད་རྣམས་རྒྱལ་སྟོད་པར་གནང༌། སྒྲུབ་མཆོད་ཐེབས་སོགས་གཞུང་བཞེས་དང༌། ཁོ་རང་གྲྭ་པ་བརྒྱད་ཚེ་ནམ་རིང་ལ་ཕོག་ཕྲན་བུ་རེ་གནང༌།
དགོན་འཐོར་ཞིག་ཏུ་འགྲོ་ལ་ཐུག་པ་ཞིག་བྱུང་སོང་བ་ནི་བྱ་མཁན་གྱི་ཤིང་རྩེར་རྐང་པ་མགོར་བཞག་ནས་རང་གིས་རང་ལ་བྱིན་རླབས་ཟེར་བ་བཞིན་རང་ཉེས་དང་བསོད་དེའི་དཔེ་བྱུང་སོང༌། ངེད་རང་རྒྱུན་གྱི་དབང་པོར་འབྱོར།
ཆོས་སྲུང་རྣམས་ལ་གཏང་རག་གི་མཆོད་པ་རྒྱས་པ་དང༌། ལྷ་གསོལ་ཉིན་གསུམ་གྱི་བར་བྱས། དེ་སྐབས་ཆོས་སྡེའི་ཕུ་ནས་སེར་དྲག་འབྲུག་བསྒྲགས་གློག་འཁྱུགས་པ་དང་བཅས་མཐོང་སྨོན་ཕྱོགས་སུ་སོང་ཞིང༌།
གནོད་པ་མ་བྱས་པར་ནི་ཆོས་སྐྱོང་གིས་ཕྲིན་ལས་མྱུར་དུ་སྒྲུབ་པའི་བརྡར་གོ །ངེད་རང་གིས་གཞིས་སུ་ཕྱིན་ནས་བསྡད། རྣ་མོ་རྩིས་བཞེས་སུ་སྡེ་པ་བསོད་ནམས་ཕུན་ཚོགས་དང་དར་ཆུང་པ་གཉིས་ཕེབ་པར།
མཛོད་པ་ལྷུན་གྲུབ། ཚ་བོ་གཉིས་དགའ། མགྲོན་གཉེར་རིན་ཆེན་སོགས་ཀྱིས་རྩིས་འབུལ་ཞིབ་ཏུ་ཞུས། ངེད་རང་ལ་མཁར་རྩེའི་འོག་མཐོང་སྨོན་ནས་ཕྱག་འདེབས་དོར་སུམ་ཅུ་ལྷག་ཙམ་སྔོ་ཐོག་རང་བཀའ་དྲིན་བསྐྱངས་ཤིང༌།
འོང་འབབས་

ལྔ་བརྒྱ་དང༌། གཡོག་ཁ་ཚང་ཐེམ་ལྔ། གཞིས་གཡོག་ཐེམ་ཉི་ཤུ་རྩ་ལྔ་རྣམས་དང༌། མཐོང་སྨོན་དུ་གཏོགས་པའི་ས་རིགས་རྩྭ་ཆུ་ཤིང་གསུམ་སོགས་དབང་རིགས་བདག་ཐོབ་ཚང་མ་གཞུང་འཛིན་ལྟར་བརྩེ་བ་ཆེན་པོའི་ཀློང་ནས་མ་དོར་བའི་ཐུགས་རྗེ་ཤིན་ཏུ་ཆེ་བ་བཀའ་དྲིན་བསྐྱངས་པའི་སྐུ་ཚབ་བཀའ་བརྒྱད་པ་བསོད་ནམས་ཕུན་ཚོགས་དང༌།
དར་ཆུང་པ་གཉིས་གནང༌། དགོན་པ་དང་འབྲེལ་མཚུངས་ཤིང་འོང་འབབས་སྨར་བ་བཅས་བླ་བྲང་འཛིན་པའི་མཆོག་ཏུ་གྱུར་པ་བྱང་ཆུབ་བར་དུ་གཞལ་དུ་མ་མཆིས་པའི་བཀའ་དྲིན་སྩལ་བའི་ལེགས་འབུལ་དུ་ཕོ་བྲང་ཆེན་པོར་བཅར།
ལས་གཤིན་གྱི་སྐུ་རྡོ་ནག་ལས་གྲུབ་པ། ཆུ་ཤེལ་སྟོབས་ཆེ་བ་ཞིག་གིས་གཙོས་བདོག་པའི་དངོས་པོའི་ལེགས་འབུལ་ཞུས།
འབྱེད་ཁྲ་དང་གཏན་ཚིགས་རིན་པོ་ཆེར་གཞུང་འཛིན་ལྟར་བཀའ་དྲིན་བསྐྱངས། ཟུར་ཆས་ཀྱང་རྒྱས་པར་སྩལ་ཏེ་ཕྱིར་འབྱོར། སྟོན་ཆོས་སྡེ་ཆེན་པོའི་ཚོགས་ཆེན་དང༌།
ཁམས་སོག་གི་འགྲུལ་པ་རྣམས་ལ་དབང༌། ཁྲིད། རྗེས་གནང༌། བྱིན་རླབས། ལུང༌། རབ་བྱུང༌། བསྙེན་རྫོགས། བྱང་ཞུ་སོ་སོའི་འདོད་སྦྱར་དང་རིམ་སེལ་བྱས། སྐུ་ཞབས་གྲྭ་ཚང་ནས་མངའ་རིས་རབ་འབྱམས་པ་གྲོགས་བཅས་དང་ཁམས་ལ་བླ་མར་ཕེབ་པའི་སྟབས་སྒྲུབས་ཐབས་བརྒྱ་རྩ་ཞུ་བར་གོང་ས་ཆེན་པོ་ནས་བཀའ་ཤོག་རིན་པོ་ཆེ་བཅས་རྫོང་བདའ་བཀའ་དྲིན་བསྐྱངས་པར་སྒྲུབ་ཐབས་བརྒྱ་རྩ་དང༌།
ཁོང་རང་གི་ཐུགས་བཞེད་ལྟར་སྒྲུབ་ཐབས་རྒྱ་མཚོ།
བདེ་མཆོག་དྲིལ་བུ་པ་སོགས་ཆོས་རྣམས་རྫོགས་པར་ཕུལ་ཞིང༌། བསྙེན་བཀུར་གྱིས་ཀྱང་མཉེས་པར་བྱས་ཏེ་ཕོ་བྲང་ཆེན་པོར་ཕྱིར་ཕེབ། གོང་ས་ཆེན་པོ་ནས་གནས་ཚུལ་གྱི་བཀའ་འདྲི་བཀའ་དྲིན་བསྐྱངས་པར།
བཅོ་བརྒྱད་བན་ཚང་པ་ཚོས་གུར་ཞལ་སོགས་ཀྱི་བསྐང་བ་རྒྱུན་ཏུ་གཏོང་འདུག་ཚུལ་ཞུས་འདུག་པས་ཕོ་བྲང་དུ་མཇལ་ཁ་ཕྱིན་སྐབས་མཆོད་དཔོན་ཆེན་མོ་བརྒྱུད་བཅོ་བརྒྱད་ཀྱི་བན་ཚང་པ་ཚོས་དཔལ་ལྡན་རྩེར་ཟླ་བ་བཅུ་པའི་ནང་གུར་

ཞལ་གྱི་བསྐང་བ་ཞག་ལྔའི་རིང་གཏོང་བར་ཆས་མཁར་རྩེ་ནས་སྤྲོད་པ་ཡོད་པའི་བསླབ་སྟོན་གནང་བ་བཞིན། དཔྱད་ཁྲ་ནང་བཞིན་དགོས་ཆ་མཁར་རྩེ་ནས་གནང་ནས་བསླབ་སྟོན་ལྟར་ཞུས། ངོས་ཀྱིས་ཕྱིན་ཏེ་ཞབས་པད་བརྟན་པ་དང་བསྟན་སྲིད་རྒྱས་པའི་ཆོས་སྲུང་རྣམས་ལ་ཕྲིན་བཅོལ་རྒྱས་པར་ཞུས།
ཆོས་སྐྱོང་ཐིམ་པའི་བྲག་གི་རྩར་ཕྱིན་པས་རྟེན་རྡོ་གྲུ་གསུམ་རྙེད་པ་དང༌། ནགས་གསེབ་ནས་རྐང་གླིང་འབུད་པ་སོགས་དགྱེས་པའི་རྣམ་འགྱུར་ཀྱང་བྱུང༌།
ཕོ་བྲང་རི་བོ་གྲུ་འཛིན་དུ་ལྷར་བཅས་འགྲོ་བའི་སྐྱབས་མགོན་རྒྱལ་དབང་ཐམས་ཅད་མཁྱེན་པ་ཆེན་པོས་ས་སྐྱོང་བློ་བཟང་སྦྱིན་པ་རྒྱལ་སྲིད་དུ་དབང་བསྐུར་བ་གནང་བའི་ལེགས་འབུལ་དུ་ངེད་རང་བླ་ཁག
།ལས་ཚན་ཁག་དང་བཅས་པ་ལྷ་སར་འབྱོར་ཞིང༌། ལེགས་འབུལ་སོགས་ཁྲི་ཕེབ་སྔོན་མ་ལྟར་ཞུས་ཤིང་སྒེར་མཇལ་ཡང་ཞུས། ངོས་ཀྱིས་ཁྱབ་བདག་ཞྭ་ལུ་བས་ཕྲན་བུར་ལམ་འབྲས་སློབ་བཤད་ཅིག་བཀའ་དྲིན་སྐྱོང་བའི་བསླབ་སྟོན་ཞིག་ཕེབ་དགོས་ཚུལ་ཞུས་པས།
ཞལ་དཀྱིལ་ཤིན་ཏུ་འཛུམ་པ་དང་བཅས་དེ་ཁ་ཨེ་འོང་བལྟ་ཆོག་གནང༌། དགྱེས་པ་ཆེན་པོའི་གནང་སྦྱིན་བཅས་བསྟི་གནས་སུ་ལོག །མ་འགྱངས་ཙམ་ནས་མཁན་ཆེན་རྡོ་རྗེ་འཆང་ལ་བསླབ་སྟོན་སྩལ་ཏེ་དགུན་ཟླ་བཅུ་གཅིག་པ་ནས་ལྷོ་མོས་སུ་བཞུགས་གདན་ཆགས།
༈ མེ་འབྲུག་ལོར་ཟླ་བ་གཉིས་པའི་ཉེར་ལྔའི་གཟའ་ཚེས་ལེགས་པར་ངེད་རང༌། གནས་གསར་དཔོན་རིན་པོ་ཆེ།
ལྕགས་ཟམ་ཞབས་དྲུང༌། འདར་པ་རྗེ་དྲུང༌། དྲུང་ཡིག་འཇམ་དབྱངས། མཆོད་དཔོན་སོགས་ཉི་ཤུ་སྐོར་ལ་ཆོས་ཀྱི་འཁོར་ལོ་ཟབ་ཅིང་རྒྱ་ཆེ་བ་བསྐོར་བ་ནི། རྗེ་བཙུན་འཁྲུལ་པའི་དྲི་མ་ཟད་པ་གྲགས་པ་རྒྱལ་མཚན་གྱིས།
བླ་མ་བརྒྱུད་པ་དང་ལྡན་རྒྱུད་

དོན་རིག །དམ་ཚིག་མཆོག་སྲུང་མན་ངག་དུ་མས་བརྒྱན། །སྙིང་རྗེས་རྒྱུད་བརླན་བསྟན་བཅོས་དུ་ཤེས། །དེ་ཡི་ཞབས་བསྟེན་གསོལ་བ་ལན་མང་གདབ། །དེ་ཡིས་གནང་ནས་དཀྱིལ་འཁོར་ཆེན་པོ་རུ། །ཞུགས་ལ་དབང་བཞི་པོ་རྣམས་རྫོགས་པར་བླང༌།
།བྱིན་རླབས་ཕྲ་མོ་ཙམ་གྱིས་མ་ཡིན་ཏེ། །ཞེས་དང༌། ཚར་ཆེན་རྡོ་རྗེ་འཆང་གིས། ཉམས་ལེན་གདམས་པའི་གཙོ་བོ་ནི། །རྒྱལ་ཡུམ་བདག་མེད་མཁའ་འགྲོ་མར། །པཎ་གྲུབ་དབང་པོ་བི་རཱུ་པས།
།ནོས་པ་ནས་བཟུང་ད་ལྟའི་བར། །རྩ་བའི་བླ་མ་ཡན་ཆད་དུ། །དབང་བཞིའི་ཆུ་བོ་མ་ནུབ་པ། །བླ་མའི་གསུང་ངག་བདུད་རྩིའི་རྒྱུན། །ཚད་མ་བཞི་ལྡན་དབང་བཞིའི་ལམ། །རྡོ་རྗེ་ཐེག་པའི་སྙིང་པོ་ཡིན།
།ཞེས་བདག་མེད་མཁའ་འགྲོའི་གཙོ་མོས་འཇིགས་བྲལ་དཔལ་ལྡན་ཆོས་སྐྱོང་ལ་གདམས་པ་ནས་བཟུང་དབང་བཞིའི་ཆུ་བོ་མ་ནུབ་ཅིང༌། སྙན་བརྒྱུད་མཁའ་འགྲོའི་ཞལ་དྲོད་མ་ཡལ་བ། འཇམ་དཔལ་རྡོ་རྗེའི་གདུང་བརྒྱུད་རིམ་པར་ཆིག་བརྒྱུད་དུ་བྱོན་ཞིང༌།
སེམས་དཔའ་ཆེན་པོས་བདག་ཆེན་རྡོ་རྗེ་འཆང་ལ་གདམས་པ། ཁའུ་བྲག་རྫོང་པ་རྗེས་འབྲང་དང་བཅས་པ་ལས་ཐུན་མོང་གདུལ་བྱའི་མིག་དང་རྣ་བའི་ལམ་དུ་མ་གྲག་པ་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་གསང་ཆེན་སློབ་བཤད་ཀྱི་སྨིན་བྱེད་ཀྱི་དབང༌།
གྲོལ་བྱེད་ཀྱི་ལམ། རྒྱབ་རྟེན་ལུང་བྱིན་རླབས་དང་བཅས་པ་གེགས་མེད་དུ་སྩལ་བ་ནི། ཀུན་མཁྱེན་མཁྱེན་བརྩེས།
འཁོར་འདས་ཆོས་ཀུན་གསལ་བར་བྱེད་པའི་ལམ། །ཕ་རྒོད་བླ་མའི་གསུང་གི་ཉིན་མོར་བྱེད། །ཡིད་ཆེས་འོད་ཟེར་འབུམ་ལྡན་འདི་ཤར་ཚེ། །གཉིས་སྣང་མུན་པའི་སྨག་རུམ་ག་ཤེད་སོང༌། །ཞེས་

གསུངས་པ་ལྟར། རྒྱུན་ནུབ་པ་མེད་པའི་རྟེན་འབྲེལ་གྱི་འཕེལ་རྒྱས་སུ་གྱུར་པ་ནི་མ་ཧཱ་ཀཱ་ལ་གུར་ཞལ་དང༌། འདོད་ཁམས་གཙོ་མོ་རབ་བརྟན་མ། དམ་ཅན་པུ་ཏྲ་ཆེན་པོ་རྣམས་ཀྱིས་ཕྲིན་ལས་གཡེལ་མེད་དུ་སྒྲུབ་པར་མངོན།
མཁན་ཆེན་རྡོ་རྗེ་འཆང་སྐུ་ཁམས་ཅུང་ཟད་ལྟེམ་པའི་ཚུལ་བསྟན་པར། ངེད་རང་གི་རྨི་ལམ་དུ་བླ་མ་པཎ་ཞྭ་གྱོན་པ་མང་པོ་རྟ་ཐོག་ནས་འབྱོར་བ་དང༌། སོག་པོ་རྒྱ་ཟོག་གི་ཁལ་དུ་མ་དེད་ནས་འོང་བ་སོགས་འཚུབ་འགྱུར་ཆེ་ཙམ་བྱུང་བར།
ཕྱི་ཉིན་གོང་ས་ཆེན་པོ་ནས་ངེད་རང་ལ་བཀའ་སམ་བཀའ་དྲིན་བསྐྱངས་པར། མཁན་རིན་པོ་ཆེའི་སྐུ་རིམ་དུ་རྣམ་འཇོམས་ཀྱི་ཁྲུས་རྒྱས་པ་ཞིག་གི་མཇུག་ཏུ་སྐུ་གླུད་འདི་བཞིན་ལ་རྫོང་གཟབས་པ་དང་བཅས་དན་བག་ཕྱོགས་སུ་ཐོང་ཕེབ་ཅིང༌།
ངེད་རང་གི་རྨི་ལམ་དུ་བྱུང་བ་དེ་རྣམས་ཕྱག་བྲིས་སུ་སྩལ་བྱུང་བ་དང༌། ཚེ་དབང་བརྒྱ་རྩ་ཕུལ། བསླབ་སྟོན་ཕེབ་པ་ལྟར་ཞུས་པས་སྐུ་ལྟེམ་པ་དྭངས་པའི་ཚུལ་གནང༌།
ངེད་རང་གིས་ཁོང་དཔོན་སློབ་གཉིས་ཀྱི་ཉན་དུའང་ཕུལ་ཏེ། གོང་ས་ཆེན་པོར་ཚར་ཆེན་ནས་མཁན་ཆེན་རྡོ་རྗེ་འཆང་གི་བར་གྱི་སློབ་བཤད་བླ་མ་བརྒྱུད་པའི་རྣམ་ཐར་སྔར་མེད་པ་རྣམས་གསུང་རྩོམ་བཀའ་དྲིན་སྐྱོང་དགོས་ཚུལ་ཞུས་པས།
ཚར་ཆེན་རྡོ་རྗེ་འཆང་གིས་གཙོས་པའི་རྣམ་ཐར་རྣམས་ངོ་མཚར་བ་བཀའ་དྲིན་བསྐྱངས། སྐབས་ཤིག་ཕོ་བྲང་དུ་མཇལ་ཁར་ཕྱིན་སྐབས་གོང་ས་སྐྱབས་མགོན་ཆེན་པོ་སྤྱན་ཅུང་ཟད་མི་གསལ་བའི་ཚུལ་བཀའ་དྲིན་བསྐྱངས་འདུག་པས།
ཁམས་སོག་བོད་པ་སོགས་མཇལ་ཁ་བ་མང་བས་སྐུ་གྲིབ་ལྟ་བུས་སྤྱན་ལ་གནོད་པ་བྱུང་དོགས་བློས་མ་བཟོད་པར་ལྷོ་མོས་སུ་འབྱོར་འཕྲལ་མཁན་ཆེན་

རྡོ་རྗེ་འཆང་ལ་ཚང་མར་ཕྱག་དབང་བཀའ་དྲིན་བསྐྱངས་པ་མི་འགབ་ཚུལ་སྙན་འབུལ་ཞུས་ན་ཇི་ལྟར་འོང་ཞུས་པར། དེ་ཁ་ཤིན་ཏུ་ལེགས་པ་འོང་འདུག་པས་ངེད་རང་དཔོན་སློབ་ལྷན་དུ་ཞུ་ཕེབ་པ་བཞིན་ཞུ་སམ་ཕུལ་བས།
ངོ་མ་དྲག་གྲས་ཚོར་ཕྱག་དབང་དང༌། མང་མར་ཕྱག་ནས་བཀའ་དྲིན་བསྐྱངས་སོང༌། ངེད་གྲོགས་མཆེད་གསུམ་གྱིས་གོང་ས་ཆེན་པོར་ཞབས་བརྟན་གསུང་རྩོམ་བཀའ་དྲིན་བསྐྱང་དགོས་ཚུལ་ཞུས་པར། སྒྲོལ་དཀར་གྱི་ཆོ་ག་ལ་བརྟེན་པའི་ཞབས་བརྟན་གྱི་གསུང་རྩོམ་གནང་བའི་ཐོག་ནས།
ངེད་དཔོན་སློབ་སོ་སོ་ནས་ཉིན་རེར་འཆི་བསླུ་བཅས་ཞབས་བརྟན་གྱི་ཞབས་ཐོག །དངོས་པོའི་འབུལ་བ་སོགས་རྒྱས་པར་ཕུལ། མཁན་ཆེན་རྡོ་རྗེ་འཆང་གིས་སྐུ་ཞབས་དང༌།
དབོན་རིན་པོ་ཆེ་ནས་ངེད་ལ་བྱི་བར་གླང་པོ་ཆེ་དང༌། ཕྱུག་པོར་རྣམ་ཐོས་ཀྱི་བུའི་དཔེ་ལྟར་རྟེན་འབྱུང་རྒྱས་པ་རེ་བཀའ་དྲིན་བསྐྱངས། ངེད་ཀྱིས་ཟུར་ཆོས་སུ་སྒྲུབ་ཐབས་རྒྱ་མཚོ།
སྒྲོལ་དཀར། གནས་བརྟན་བཅུ་དྲུག །བཀའ་གདམས་ལྷ་བཞི་རྣམས་ཀྱི་རྗེས་གནང་ལུང་བཅས་དང༌། མི་འཁྲུགས་པ་དང་བཅུ་གཅིག་ཞལ་གྱི་དབང༌། མགོན་པོའི་རྗེས་གནང་ལུང་བཅས་སོགས་དབང་རྗེས་གནང་མང་བ་ཞིག་ཕུལ།
ཆོས་ར་གྲོལ་འཕྲལ་སློབ་བཤད་ཀྱི་ཕྱག་དཔེ་རྣམས་ཉིད་ཆོས་ཀྱི་བདག་པོ་ཡིན་པས་བཤད་སྒྲུབ་འཕེལ་བར་མཛོད་གསུང་གནང་སྟེ། བླ་མས་སློབ་བཤད་ཀྱི་བདག་པོར་རྟེན་འབྲེལ་སྒྲིག་པར་མཛད་པ་ནི།
དབོན་རིན་པོ་ཆེ་ཆོས་འདིའི་བདག་པོར་དེ་ལྟ་བུ་བཞུགས་བཞིན་དུ་བདག་ལ་བསྔགས་བརྗོད་དང་ཆེད་དུ་གདམས་པར་མཛད་པ་ནི་དབོན་རིན་པོ་ཆེ་རིང་པོར་མི་བཞུགས་པ་ཐུགས་མཁྱེན་གྱིས་ཆོད་

པ་དང༌། ཕྲན་བུས་ཆོས་འདིའི་འཆད་ཉན་ལ་ཅུང་ཟད་ཕན་པ་ལ་དགོངས་སམ་སྙམ་མོ། །གསང་ཆེན་སྤྲིན་གྱི་རྔ་གསང་སྒྲོགས་པའི་གནས། །དབུས་འགྱུར་འཛིན་མའི་སྨན་ལྗོངས་ལྷོ་མོས་སུ། །ཁྱབ་བདག་རྡོ་རྗེ་སེམས་དངོས་བླ་མ་རྗེ།
།ངེས་དོན་ཟབ་མོའི་ཆོས་ཀྱི་འཁོར་ལོ་བསྐོར། །མཛེས་མཛེས་ཚིག་སྐམ་བསྒྲིགས་པའི་བཤད་ཡམས་ཙམ། །འགྲིགས་འགྲིགས་རྣ་བར་སྒྲོགས་པ་མ་ཡིན་པའི། །ཟབ་ཟབ་ལམ་གྱི་མཐར་ཐུག་སློབ་བཤད་ཆོས།
།སྙན་སྙན་གསུང་གིས་འདོམས་ཚེ་སྐལ་བ་བཟང༌། །ཨ་ཧོ་བསྐལ་པར་བསོད་ནམས་བསགས་པའི་འབྲས། །འབྲས་བུ་ཚེ་འདིར་ལེགས་སྨིན་ཟབ་ཆོས་ཐོབ། །ཐོབ་ཙམ་མ་ཡིན་ངེས་ཤེས་སྙིང་ནས་སྐྱེས། །སྐྱེས་ཚེ་གཉིས་འཛིན་སྣང་བ་ག་ཤེད་སོང༌།
།དེ་ཚེ་ཕ་རྒོད་རྡོ་རྗེ་འཆང་ཆེན་དེས། །གསང་ཆེན་བསྟན་འདིའི་བདག་ཏུ་ཁྱེད་འོས་ཞེས། །སྙན་བརྒྱུད་གདམས་པའི་གནད་འགག་མ་ལུས་དང༌། །ཕྱག་དཔེ་སྩལ་ཏེ་ཆོས་འདིའི་བསྟན་པ་གཏད།
།ཆས་གཞུང་ནས་བཀའ་དྲིན་བསྐྱངས་ཏེ་ཆོས་སྐྱོང་སོ་སོར་དཔོན་སློབ་རྣམས་ཀྱིས་གཏང་རག་རྒྱས་པ་རེ་ཕུལ། ཆོས་རེའི་རིང་དཔོན་སློབ་སོ་སོར་གསོལ་ཕོག་ཐབ་ཤིང་གི་མཐའ་བརྟེན་པ་བཀའ་དྲིན་ཆེ་སྐྱོང་གི་བདག་རྐྱེན་གནང༌།
ཕོ་བྲང་དུ་གོང་ས་ཆེན་པོའི་ཕྱག་དབང་ལ་ཕྱིན། བཀའ་འདྲི་རྒྱས་པར་གནང༌། ཐུགས་ཤིན་ཏུ་དགྱེས་ཤིང་གནང་སྦྱིན་ཀྱང་སྩལ་ཏོ། །ཨེ་མ་གསང་ཆེན་མཐར་ཐུག་ཟབ་མོའི་ཆོས།
།ཚེ་གཅིག་བཅུ་གསུམ་སར་སྙེགས་ཉེ་ལམ་འདི། །ཁ་བའི་ལྗོངས་འདིར་ས་སྐྱའི་འཇམ་མགོན་དང༌། །མཁས་གྲུབ་བྱེ་བའི་གཙུག་རྒྱན་ཁའུ་པ། །བློ་གསལ་རྒྱ་མཚོ་རྣམས་ཀྱིས་ཆེས་ཆེར་རྒྱས། །དེ་ལྟ་མོད་ཀྱི་གདུལ་

བྱ་སྐལ་དམན་པས། །ཟབ་མོའི་ཆོས་ཀྱང་ཉན་བཤད་ཆེས་ཕྲའི་ཆེ། །སྔོན་བྱོན་རྣལ་འབྱོར་དབང་ཕྱུག་ས་སྐྱ་པ། །ཐུབ་བསྟན་སྤྱི་དང་ཟབ་མོ་སློབ་བཤད་པའི། །བསྟན་པ་བསམ་བཞིན་སྤེལ་ཕྱིར་སླར་བྱོན་པ། །འགྲོ་བ་ལྷ་དང་བཅས་པའི་སྐྱབས་གཅིག་པོ།
།ཐམས་ཅད་མཁྱེན་གཟིགས་ཆེན་པོའི་བཀའ་དྲིན་ལས། །དེང་དུས་སྐལ་བཟང་ཀུན་གྱིས་ཐོབ་པ་འདི། །བསམ་གྱིན་བཀའ་དྲིན་སྙིང་ནས་དྲན་པར་གྱུར། །རྒྱུན་གྱི་དབང་པོར་ཕྱིར་འོང་སྐབས་མཁན་ཆེན་རྡོ་རྗེ་འཆང་ལྷོ་མོས་ཀྱི་ལྕང་གསེབ་ཏུ་སྐྱེལ་མར་ཕེབ།
བཀའ་བསྒོ་ཞུས་སྐབས་ཕྱག་ཕྲེང་གནང་ནས་རྒྱང་ཙམ་འདི་ཁར་སྡོད་རྩིས་ཡིན་པས་གཙང་དུ་འགྲོ་ཁ་འཕྲད་པར་ཤོག་གསུང༌།
དད་གུས་ཀྱི་བ་སྤུ་གཡོ་ཞིང་མཆི་མ་འཁྲུགས་བཞིན་པ་དང་བཅས་སྐུའི་འཕྲོད་བསྟེན་དང༌། ཞབས་པད་ཡུན་རིང་དུ་བརྟན་དགོས་ཚུལ་གྱི་སྙན་འབུལ་ཞུས། ཕྱིར་ལོག་སྐབས་སུ་བཞེངས་ཏེ་ངེད་འགྲོ་བའི་སར་གཟིགས་བཞུགས་པ་མཐོང་ཙམ་གྱི་ས་ནས་རྟ་ཁ་བསྒྱུར་བའི་ཚེ་ཕྱག་གིས་བཀྲ་ཤིས་པའི་ཁ་བཏགས་ཆེ་བ་ཞིག་ངེད་ཕྱོགས་སུ་གཡུགས་པ་གནང་བས་བླ་མ་སངས་རྒྱས་དངོས་ཀྱིས་དད་གུས་གཡོ་བ་མེད་པ་མཁྱེན་པས་ཐུགས་ཡིད་གཅིག་འདྲེས་ཀྱི་བརྡར་གོ
།རྣམ་པར་རྒྱལ་བའི་ཆོས་གྲར་འབྱོར་ནས་སོ་སོར་ཆོས་དང་རིམ་སེལ་གྱི་སྐབས་གཞིས་སུ་ཁྱིམ་འཛིན་མར་ཤིན་ཏུ་དགེ་བའི་ལྟས་དང་བཅས་སྲས་འཁྲུངས་འདུག་པ། ངེད་རང་ལ་འཕྲོས་བྱུང་འཕྲལ་ཕོ་བྲང་ཆེན་པོར་སྲུང་འཁོར་དང་མིང་དགོས་ཚུལ་གྱི་ཞུ་ཡིག་ཕུལ་ཏེ་ཞུས་པས་ཐུགས་ཤིན་ཏུ་དགྱེས་ཏེ།
སྐུ་ཞང་དབོན་གསལ་ཚེས་ལ་མིང་དང་རྟེན་འབྱུང་སྨོན་ལམ་དང་བཅས་པ་བླ་མ་དགྱེས་མཛད་མ་དང་ཕྱག་མདུད་བཅས་སྩལ།
ངེད་རང་གིས་ཀྱང་ཕྱིན་ཏེ་སྲུང་འཁོར་དང་ཚེ་དབང་སོགས་གང་ལེགས་བྱས། མཁན་

རིན་པོ་ཆེ་གཙང་ལ་ཕེབ་རྩེས་བཀའ་འཕྲོས་གནང་བའི་ལྷོ་མོས་སུ་མཇལ་ཁར་ཕྱིན་སྐབས། ཐང་སྟོང་རྒྱལ་པོའི་ལུགས་ཀྱི་ཚེ་དབང་བརྒྱ་རྩ། སྒྲོལ་དཀར། ཚེ་སྒྲུབ་བུ་སྟོན་གོང་ཁུག་མ་རྣམས་གནང་ནས་ཚེའི་རྟེན་འབྲེལ་སྒྲིག་པ་གནང༌།
མཁན་ཆེན་རྡོ་རྗེ་འཛིན་པ་ཕོ་བྲང་དུ་ཕེབ། ངེད་ལྷ་སར་ཕྱིན་ཏེ་ཞག་གཅིག་ནས། གོང་ས་ཆེན་པོའི་མཇལ་ཁ་ཞུས་ཤིང༌། ཁྱབ་བདག་ཞྭ་ལུ་པའི་སྐུ་ཞབས་སུ་ཕྱིན་ནས་གོང་ས་སྐུ་ཞབས་སུ་ཐང་ལྷའི་བཀའ་གཏད་དགོས་ཚུལ་སྙན་འབུལ་ཞུ་གྲོགས་ཞུས་པས།
གསོལ་ཚིགས་ལྷན་དུ་གནང་སྐབས་གོང་དུ་སྙན་འབུལ་གནང་འདུག་པར། ཆོས་རྗེ་གཞན་དང་མི་འདྲ་བས་དེ་ཁ་བྱས་ཆོག་གསུང་བཀའ་བཞེས་གནང༌།
ཕྱི་ཉེན་ངེད། མཛོད་པ། མགྲོན་གཉེར་བཅས་གསུམ་ལ་བཀའ་གཏད་བཀའ་དྲིན་བསྐྱངས། གསོལ་ཇའི་རིང་རྙིང་མའི་ལུགས་ཀྱི་བཀའ་གཏད་ཀྱི་ཕྱག་ལེན་རྣམས་བསླབ་སྟོན་སྩལ། གོང་ས་ཆེན་པོ་ནས་ཁྱབ་བདག་ཞྭ་ལུ་པར་གསུང་ངག་སློབ་བཤད་གེགས་མེད་དུ་སྩལ་བའི་ལེགས་སོར་ན་བཟའ་ཆ་ཚང༌།
གསེར་དངུལ། གོས་དར། ཇ། བུ་རམ་སོགས་དངོས་པོ་དཔངས་མཐོ་བ་དང༌། ཞྭ་ལུར་རྣལ་འབྱོར་རྒྱུད་ཀྱི་སྒྲུབ་མཆོད་འཛུགས་རྟེན་དུ་ཉེ་སྐོར་ནས་ཆོས་གཞིས་ཕོན་ཆེ་བ་སྩལ་སོང༌།
ངེད་ཀྱི་ས་གཞི་བསྙེན་སྔར་ནས་གྲུབ་གཤིས་མགྱོགས་ཙམ་ནཱ་ལེནྡྲར་སློབ་བཤད་ཀྱི་ཞབས་ཕྱི་ཞུ་རྩིས་ལགས་པས་ཇི་ལྟར་ལགས་དང༌། མི་གྲངས་ཀྱང་ག་ཙམ་ལ་བྱས་ཆོག་སྙན་འབུལ་ཞུས་པས།
དགྱེས་པས་བརྩེ་བ་ཆེན་པོས་བསླབ་སྟོན་ལ། སློབ་བཤད་འཕྲལ་དུ་བྱེད་རྩིས་ཤིན་ཏུ་ལེགས་ཤིང་མི་གྲངས་ཀྱང་སློབ་བཤད་ལ་ཉི་ཤུ་སྐོར་ལས་མང་བ་མ་བྱུང་འདུག་ཀྱང་ཆོས་རྗེ་ལ་རྟེན་འབྲེལ་གྱི་སྒོ་

ཞིག་འདུག་པས། མི་གྲངས་དྲུག་ཅུ་སྐོར་ལ་བྱས་ཆོག །མཐོང་སྨོན་ནས་སྔར་སོར་བྱིན་པའི་འཕྲོས་ཐེམ་ལྔ་རེ་འདོད་པར་ཡོད་འདུག་པ། ལྷ་ས་ན་སྡེ་པས་འབྱེད་ཁྲ་གནང་བ་ཡོད་ཅེས་བསླབ་སྟོན་ཕེབ། ལྷ་སར་ཞག་ཤས་ཞུ་སྒུག་ལ་བསྡད་པས་མི་སེར་ཐེམ་ལྔའི་འོང་འབབས་གཡུལ་ཁ་དང་བཅས་པ་བཀའ་དྲིན་དུ་སྩལ་ཞིང༌།
གོང་ས་ཆེན་པོར་ཐོན་ཕྱག་ཞུ་བར་ཕྱིན་པས་གཏན་ཚིགས་དང༌། དངོས་པོའི་གནང་སྦྱིན་གྱ་ནོམ་པ་དང་བཅས་བརྩེ་སྐྱོང་བཀའ་དྲིན་བསྐྱངས་སོ།
།ཐམས་ཅད་མཁྱེན་ཅིང་གཟིགས་པའི་སྤྱན་རས་ཀྱིས། །ནམ་ཡང་འདོར་མེད་འདི་ཕྱིར་རྗེས་སུ་བཟུང༌། །ཁྱད་པར་མཐོང་ཐོས་སྨོན་པའི་གཞིས་ཁ་འདི། །གཡོག་རིགས་ཡོང་སྒོར་བཅས་པ་བརྩེ་བས་བསྐྱངས།
།འདི་འདྲི་བཀའ་དྲིན་བྱང་ཆུབ་སྙིང་པོའི་བར། །བདག་དང་རྗེས་འབྲང་བཅས་པས་གཞལ་མིན་ན། །རྩེ་གཅིག་དད་པའི་སྤུ་ལོང་ཆེར་གཡོས་ནས། །ལག་པད་སྙིང་གར་ཟུམ་ལས་འོས་ཅི་ཡོད།
།གནས་ཀྱི་དབང་པོར་འབྱོར་སྐབས་མདོ་ཁམས་ནས། མཁྱེན་བསླབ་མཐར་སོན་འབུལ་དཔོན་བླ་མ་བསོད་ནམས་དང༌། བླ་མ་ལྷར་རྗེ་སོགས་འགྲུལ་པ་སྟོབས་ཆེ་བ་བརྒྱ་སྐོར་འབྱོར། ཚོགས་ཆེན་དུ་མང་འགྱེད་ཤིན་ཏུ་མང་བ།
ཆོ་ག་སྟོང་རྩ་བཞི་ཙམ་བསྒྲུབས་སོང་བས་ཉིན་རེ་བཞིན་ཚོགས་དབུར་ཕྱིན། གསེར་དངུལ། རྟ། དྲེའུ། ཇ་ཁྲབ། མཛོ་སོགས་སྟེར་སྦྱིན་དཔངས་མཐོ་བར་བྱུང༌། ངེད་ཀྱིས་ཀྱང་སོ་སོའི་འདོད་སྦྱར་བཞིན་སྦྱིན་བདག་ཕོ་མོ་སོགས་ལ་དམིགས་མེད་འཁོར་གསུམ་ཡོངས་དག་གི་བསྔོ་སྨོན་བགྱིས་ཤིང༌།
འགྲུལ་པར་སྣེ་ལེན་གྱི་བདག་རྐྱེན་གཟབས་རྒྱས་དང་ཕོ་བྲང་ཆེན་པོར་དྲག་གྲས་རྣམས་གོང་ས་ཡས་ཕྱིན་གྱི་མཇལ་

ཁར་སྣེ་སྦྱོར་བཅས་རྫོང་བདའ་བྱས། འཁོར་བསྟུན་དབང་ལུང༌། རྗེས་གནང༌། རབ་བྱུང༌། བསྙེན་རྫོགས་སོགས་འདོད་སྦྱར་དང༌། དགུན་ལམ་འབྲས་ཀྱི་ཆོས་ར་རྒྱས་པ་དང༌། དུས་དྲན་མཆོད་པ་སོགས་སྔར་རྒྱུན་ལྟར་བསྒྲུབས་འདི་ལོ་སྔ་སོར་བྱོན་དུས་ངེད་རང་ཚོ་གྲོས་བྱས་ཏེ་ངེད་རང་གི་འབུལ་སྡུད་བཞག་ནས།
སྤྱི་ཆེན་ལ་ཇ་ཚུལ་ཞིག་ཚུགས་ན་ལེགས་པ་འོང་ཚུལ་ཞུས་དོན་བཞིན་མཁྱེན་བསླབ་མཐར་སོན་བླ་མ་བསོད་ནམས་ཀྱིས་ཇ་ཚུལ་གྱི་ཐེབས་སུ་ཇ་མར་ཕོན་ཆེ་བ་བཅས་འབུལ་བར་མཛད་ཅིང༌།
ངེད་རང་བླ་ཁག་ལས་ཚན་དང་ཡོན་བདག་ཉིད་བཅས་བགྲོས་ཏེ་གཉེར་པར་ཚུལ་ཁང་པ་བསོད་ནམས་གཟུངས་དང༌། ལག་གཡོག་བཅས་བསྐོས་ཐོག །འདི་ཁ་ནས་མཆོད་ཆ།
དཀར་ཆས། གདན། ཐབ་ཆས་སོགས། ཞིང་སོགས་རྒྱས་པར་སྤྲད་དེ་ཇི་སྲིད་བསྟན་པ་ནམ་གནས་པ་ཚུགས་པར་ཞིག་འོང་རེས། དེ་ཐོག་ནས་ཚོང་པ་རུ་བ་བཅས་སྒོར་ནམས་གྲ་སྒྲིགས་ཤོག་ཆེ་བར་བྱས་ཤིང༌།
རིམ་གྱིས་འབུལ་སྐྱེལ་ཡང་ཡང་བྱུང་སོང་བ་བཅས་ལོ་བཅུ་སྐོར་བསམ་པ་བཞིན་བྱུང་སོང་ཀྱང༌། དེ་རྗེས་ཕྱོགས་སྒེར་མ་ནས་མདོར་བསྟན་ཞིང༌། ལྷག་ཏུ་ལས་བྱེད་ཀྱི་སྤྱི་སེམས་ཆུང་བར་བརྟེན་ནམ་མཁའ་ལ་འཇའ་ཡལ་བ་ལྟར་གྱུར་པས་གྲྭ་པ་རྣམས་སྔར་གསར་སོགས་ཀྱི་ཐུགས་སོན་མི་དགོས་པར་གཟིམས་མལ་དུ་བག་ཕབ་སྟེ་བཞུགས་ཆོག་པར་འདུག་གོ
།དེ་བསྟུན་ཀུན་མཁྱེན་ཆེན་པོ་བཀྲ་ཤིས་རྣམ་རྒྱལ་གྱི་དུས་ཇ་ཆད་པ་སེམས་ཀྱིས་མ་བཟོད་པར་གསེར་པ་བླ་མ་དབུ་མཛད་ལ་འཕྲོས་བྱས་པར་ཁོང་པས་མར་ཕོན་ཆེ་བ་དང༌།
ཇ་སོགས་རྒྱས་པར་སྤྲད་ནས་རིམ་གྱིས་གཉེར་པ་བསྐོ་བ་དང་འབུལ་སྡུད་རྫོང་བ་སོགས་ཀྱི་བཀོད་པ་བྱས་པས་

ད་ལྟ་དུས་ཇ་མ་ཆད་ཙམ་བྱུང་བ་ཡིན་ནོ།། ༈ མེ་སྦྲུལ་ལོར་རིགས་བརྒྱའི་ཁྱབ་བདག་ཁམས་གསུམ་ཆོས་ཀྱི་རྒྱལ་པོ་རྒྱལ་དབང་ཐམས་ཅད་མཁྱེན་གཟིགས་ཆེན་པོར་ངེད་རང་དང༌། བླ་ཁག་ལས་ཚན་གྲྭ་དམངས་དང་བཅས་པས་བསྐལ་བརྒྱའི་བར་དུ་ཞབས་པད་བརྟན་པའི་གསོལ་འདེབས་སུ་ཕོ་བྲང་ཆེན་པོར་བཅར་ཏེ།
བཅོམ་ལྡན་འདས་མ་ཚེ་སྦྱིན་ཡིད་བཞིན་འཁོར་ལོ་ལ་བརྟེན་པའི་ཆོ་ག་དང༌། ངེད་རང་ནས་དགུ་ཚན་དཔངས་མཐོ་བ་ལྔ། གཟིམས་ཁང་ནས་དགུ་ཚན་ལྔ།
བླ་ཁག་དང་ལས་ཚན་ཁག་གི་དགུ་ཚན་གཉིས། གྲྭ་དམངས་སྤྱི་པས་དགུ་ཚན་ལྔ་དང༌། དཔོན་སློབ་ཚང་མས་མཇལ་དར་ལེགས་པ་བཅས་ཞབས་བརྟན་ཕུལ་བའི་ཉིན་ཉི་མ་གདུགས་འཇམ་ཞིང་ནམ་མཁའ་འཇའ་ཚོན་གྱིས་ཁེངས་པ་དང༌།
ཆོ་གའི་སྐབས་གོང་ས་ཆེན་པོའི་སྐུ་ཚེ་མཐའ་ཡས་ཀྱི་སྐུ་འོད་ཟེར་འཕྲོ་བ་ཞིག་མཐོང་བ་སོགས་རྟགས་ཁྱད་པར་ཅན་ཡང་བྱུང་ཞིང་ཞབས་པད་ཡུན་རིང་དུ་བརྟན་པ་དང༌། སྐུ་ཞབས་རིན་པོ་ཆེར་ཡང་གཟིགས་སྣང་ཞིག་བྱུང་འདུག་པས་ཕྲན་བུ་རང་ཡང་ཚེ་རིང་བའི་རྟེན་འབྲེལ་དུ་མངོན།
སྟོན་མོ་དང་ཟུར་ཆས་གནང་ཆ་སོགས་རྒྱས་པར་གནང་སྟེ་རང་གནས་སུ་འབྱོར། ཚོགས་ཆེན་མཁར་རྩེར་ཟླ་བ་གཅིག་གི་རིང་སྒྲོལ་དཀར་གྱི་ཆོ་ག་དང༌།
ཆོས་སྒོག་གི་རིང་ཞབས་ཏོག་གཞན་ལས་བཟང་ཞིང་ཡོན་མཐོ་བ་བརྩེ་བས་བསྐྱངས། ཁྱབ་བདག་ཞ་ལུ་བ་གཙང་ནས་དབུས་སུ་ཆིབས་ཁ་བསྒྱུར། རེ་ཞིག་ལྷོ་མོས་གཞིས་ཁར་བཞུགས་གདན་འཇགས།
དགའ་ལྡན་ཁང་གསར་དུ་མཆོད་དཔོན་ལགས་དང༌། དགེ་སློང་རིན་པོ་ཆེ་ཁྱབ་བདག་ཞྭ་ལུ་པའི་སྐུ་ཞབས་སུ་པཎ་ཆེན་ཤཱཀྱ་ཤྲཱིའི་སྡོམ་རྒྱུན་གསན་སར་ཕེབ་པའི་གྲལ་དུ་ཤོག་གསུང༌། བཅར་སྐབས་གནོད་འཚེས་རྐྱེན་བྱས་ནད་རོ་ལངས་པས།
མཁན་རིན་པོ་ཆེས་ཚེ་དབང་

ལྕགས་སྡོང་མ་རྒྱས་པ། རྟ་མགྲིན་གསང་སྒྲུབ་ཀྱི་རྗེས་གནང་སྩལ། གོང་ས་ཆེན་པོའི་སྐུ་ཞབས་སུ་ཤོག་གསུང༌། གུར་དྲག་དང༌། རྟ་མགྲིན་གྱི་རྗེས་གནང་བཀའ་དྲིན་བསྐྱངས་ཤིང༌། བཀའ་བསྒོ་ཞུས་སྐབས་རེ་ཞིག་ལྷོ་མོས་སུ་འཕྲོད་བསྟེན་ལ་སྡོད་གསུང་བཀའ་གནང་ལྟར་ལྷོ་མོས་སུ་ཕྱིན།
ཕོག་སོགས་ཆ་རྐྱེན་རྣམས་གཞུང་ས་ཆེན་པོ་ནས་བཀའ་དྲིན་བསྐྱངས། དཔོན་ཚང་དར་མོ་ནས་བསླབ་སྟོན་བཅས་བཀའ་དྲིན་ཆེ་བས་ཞག་གསུམ་ཙམ་བཞུགས་ནས་བཤལ་གྱི་འཕྲོད་བསྟེན་གནང་བས་བླ་མ་མཆོག་གི་ཐུགས་རྗེས་རྟགས་ཤིན་ཏུ་ཐོན་པ་བཅས་ལེགས་པར་བྱུང༌།
དབོན་ཚང་དར་མོ་ནས་ཡང་ཡང་ཕེབ། དབོན་པོ་ལོ་ཡག་དང༌། ཁལ་ཁ་ཆོས་རྗེ་གཉིས་བཀའ་སམ་ཆུ་ཐོག་བར་ཁག་རེས་རྟེན་གནང་བཅས་བཀའ་དྲིན་ཡང་ཡང་བརྩེ་བས་གནང༌།
ནད་གཞི་རིམ་དྭངས་སུ་སོང་སྐབས་རྒྱང་ཙམ་ནས་འདི་ཁར་བྱོན་ནས་གསང་བ་འདུས་པ་འཇམ་རྡོར་དང༌། སྤྱན་རས་གཟིགས་ཀྱི་དབང་དབོན་རིན་པོ་ཆེ་སོགས་ལ་དགོས་པར་འདུག་ཕེབ་པ་བཞིན།
གོང་ས་ཆེན་པོའི་ཕྱག་དབང་ལ་བཅར་སྐབས་ཆིབས་ཆེན་ཁ་ཤས། ཨ་གྲུང་ཁ་ཤས་བཅས་བསུ་བར་གནང༌། དགྱེས་པ་ཆེན་པོས་ཕྱག་དབང་དང༌། དབང་གི་བསླབ་སྟོན་བཀའ་དྲིན་བསྐྱངས་ནས་བརྟན་མ་ཁང་དུ་བསྡད།
བཀའ་བློན་ཤག་ཏུ་མཁན་ཆེན་རྡོ་རྗེ་འཆང༌། དབོན་རིན་པོ་ཆེ། མཆོད་དཔོན་ལགས། དགེ་སློང་རིན་པོ་ཆེ། བཟང་ལྡན་མཁན་པོ། །ཞྭ་ལུ་མཁན་འཇམ་དབྱངས། དྲུང་ཡིག་བསྟན་འཛིན་དབང་པོ་སོགས་མང་ཙམ་ཞིག་ལ་གསང་བ་འདུས་པ་འཇམ་དཔལ་རྡོ་རྗེ་དང༌།
སྤྱན་རས་གཟིགས་གཉིས་ཀྱི་དབང་དངོས་སྟ་ཤིན་ཏུ་རྒྱས་པར་ཕུལ་བས། མཁན་

ཆེན་རྡོ་རྗེ་འཆང་ལ་ཡང་དག་དང་གཤེད་དམར་གཉིས་གོང་ས་ཆེན་པོ་ནས་བཀའ་རྩོམ་བཀའ་དྲིན་བསྐྱངས་པའི་ལྗགས་ལུང་ཞུས། གོང་དུ་ཐོན་ཕྱག་ཞུས་སྐབས། དུས་འཁོར་དང་མཁའ་འགྲོ་རྒྱ་མཚོའི་དབང་དབོན་རིན་པོ་ཆེར་འབུལ་དགོས་པའི་བསླབ་སྟོན་དང་གནང་སྦྱིན་སྐུ་མདུན་དུ་སྩལ།
ལྷ་སར་ལོག་ནས་ཕྱི་ཉིན་འབྲས་བུ་གླིང་དུ་མཁན་ཆེན་རྡོ་རྗེ་འཆང་གཙང་དུ་ཕེབ་པའི་ཕེབ་སྐྱེལ་དུ་ཕྱིན། བྱང་ཆུབ་མ་ཐོབ་བར་རྗེས་སུ་འཛིན་པའི་སྙན་འབུལ་ཞུས།
ལུགས་གཉིས་ཀྱི་ཞལ་ཏ་ཞིབ་ཏུ་སྩལ། གཙང་དུ་ཆིབས་ཁ་བསྒྱུར། ངེད་བསྟི་གནས་སུ་འབྱོར་ནས་འབུལ་སྡུད་ཁག་དང་གྲྭ་རིགས་རྣམས་ལ་དབང་ལུང་མང་ཙམ་དང༌། དགོན་ལག་ཏུ་འགྲོ་བ་དང་དུས་དྲན་མཆོད་པ་སོགས་སྔར་རྒྱུན་ལྟར་བསྒྲུབས།
༈ ས་རྟ་ལོར་ཨ་མདོ་ནས་ཆོས་རྗེ་དཔོན་སློབ། ངེད་རང་གི་འབུལ་དཔོན་བླ་མ་འདུན་གྲོང་པ་བསྟན་འཛིན་ཆོས་འཕེལ། ཧོར་པ་དང་སྨར་ཁམས་སོགས་འགྲུལ་པ་ཉིས་བརྒྱ་སྐོར་འབྱོར།
ཉིན་རེ་བཞིན་མང་འགྱེད་ཐོག་ངེད་རང་གིས་ཕྱིན་ཞིང༌། ཆོས་རྗེ་སོགས་ཀྱིས་རོལ་མོའི་རིགས་དང༌། མཆོད་རྫས་དུ་མ། གོས་དར། ཇ་རྟ། མཛོ་གཡག་སོགས་ཀྱི་དངོས་པོ་དཔངས་མཐོ་བའི་སྟེར་སྦྱིན་རྣམས་བླངས།
ངེད་རང་ནས་ཟབ་པ་ཆོས་ཀྱི་དབྱིངས་དང༌། རྒྱ་ཆེ་བ་སེམས་ཅན་གྱི་དོན་དུ་བསྔོས། འབུལ་དཔོན་བླ་མ་བསྟན་འཛིན་ཆོས་འཕེལ་གྱིས་ངེད་རང་གི་ཚོགས་ཁང་དུ་གསེར་སྐུ་རྒྱ་ནག་མ་འབྱོན་གཙང་བ།
རྒྱ་སིལ། གསེར་དངུལ། གོས་ཆེན། ཇ་ཀོ་ཏྲ་ཤིན་ཏུ་མང་བ། རྟ་དྲེལ་སུམ་ཅུ་སྐོར། མཛོ་གཡག་སོགས་ཀྱི་རྩིས་སྤྲོད་ཀྱི་འབུལ་བ་མིག་རྒྱན་ལ་ཕན་པར་བྱུང༌། འགྲུལ་པ་རྣམས་ལ་ཆོས་དང་སྣེ་ལེན་འདོད་སྦྱར་བྱས།
ཆོས་རྗེ་སོགས་དྲག་གྲས་རྣམས་གོང་ས་ཡས་ཕྱིན་

ལ་ཕྱག་དབང་ཞུ་བར་བཏང་ཞིང༌། འགྲུལ་པ་རྣམས་གཙང་མཇལ་དུ་སོང༌། རྒྱལ་བས་རྒྱུ་འབྲས་ཀྱི་འབྲས་བུ་བསླུ་བ་མེད་པ་མདོ་རྒྱུད་དུ་མ་ནས་གསུངས་པ་ལྟར་སྐྱེ་བ་སྔ་མར་གཞན་ལ་འཚེ་བ་བྱས་པའི་འབྲས་བུ་ཚེ་འདིར་སྨིན་པའི་བྷིཥའི་ཟས་ཡང་བསྐྱར་ཞིག་བྱུང་བས་འཆི་བར་ཐུག་པ་ཞིག་ན་བར།
བླ་བྲང་མ་འཐོར་ཙམ་དང༌། དངོས་པོ་སོགས་སྔར་རྒྱུན་ལྟར་གྱི་རེ་བས་དབྱུག་གུ་སྤུན་གྱི་ཐང་སྐུ་གཉིས་བཞེངས་པའི་གཅིག་འདི་ཁའི་ཕྱག་མཛོད་སྦུག་དང༌།
གཅིག་གཞིས་སུ་བསྐུར་ཏེ་ཞབས་དྲུང་ལ་ཅག་ཐོན་དགོས་པའི་བཀོད་པ་བཅས་མགྲོན་གཉེར་རྫོང་བདའ་བྱས། ཅུང་ཞིག་ཐུ་རུ་སོང་སྐབས་བླ་མ་དགེ་སློང་གིས་གླུད་བརྫོངས་དང༌།
ཆ་གསུམ་གྱི་སྟབས་འཁྲིས་སུ་བཞུགས། མཛོད་པ་ལྷུན་གྲུབ་ཀྱིས་མང་ཇའི་ཐོག་སྦོམ་ཐག་འཕྲལ་བཏང་དང༌། ཕོ་བྲང་ཆེན་པོར་བསླབ་སྟོན་དང༌། སྲུང་འཁོར་ཐུགས་དམ་སྐྱབས་འཇུག་ཞུ་བའི་རྟེན་ཀླུ་འབྱིན་ལས་གྲུབ་པའི་སངས་རྒྱས་ཀྱི་སྐུ་འགངས་ཆེ་བ་ཞོན་རྟས་གཙོས་ཚན་གྲངས་ཞུ་ཡིག་བཅས་འབུལ་བར་བཏང་བ་སྐུ་ཞབས་སུ་འབྱོར་འཕྲལ་ཐུགས་འཛངས་ཀྱི་ཚུལ་གྱིས་གསུང་བརྟག་འཕྲལ་དུ་གནང༌།
འཚུབས་ཆ་ཆེ་ཙམ་འདུག་པས་རིམ་གྲོའི་བསླབ་སྟོན་དང༌།
རིན་ཆེན་རིལ་བུ་གཉིས་དང༌། དབང་པོའི་རིལ་བུ་གསུམ་ཉི་ཚོད་བཀའ་སམ་དུ་ཐེབས་པའི་འཕྲལ་རྫོང་གནང༌། འཚོ་མཛད་རྟ་མགྲིན་ཚེ་རིང་གིས་གསུང་བརྟག་མ་ཕེབ་གོང་སྐྱོན་བྱུང་དོགས་ཀྱི་བཤལ་བཏང་བས་བླ་མ་རྣམས་ཀྱི་ཐུགས་རྗེས་ཤིན་ཏུ་ཐེབས་པ་བྱུང༌།
རིམ་གྲོར་ཚེ་ཆོག་སྟོང་རྩ། ཀུན་རིག་སྟོང་རྩ། ཚེ་གཟུངས་འབུམ་ཐེར། སྒྲོལ་མ་དང་ཤེར་སྙིང་འབུམ་ཐེར། གདུགས་དཀར་ཁྲི་ཚར།
གཙུག་ཏོར་འབར་བ་སྟོང་རྩ། གཟུངས་འདུས་བརྒྱ་རྩ། བཀའ་འགྱུར།

འབུམ་དང་ཉི་ཁྲི། བརྒྱད་སྟོང་རྣམས་ལོ་གྲངས། བཀའ་ཐང་དང༌། གསེར་འོད་བརྒྱ་རྩ། ཆོས་སྐྱོང་སོ་སོར་བསྐང་བ་བརྒྱ་རྩ་དུ་མ་དང༌། མཚན་རྒྱུན། ཕྱོགས་བཞིའི་གཏོར་མ། བླ་མ་དགེ་སློང་གིས་གཙོས་དགེ་འདུན་རྣམས་ཀྱིས་ཆ་གསུམ་དང༌།
གླུད་ཁ་བརྒྱ་རྩ། འཕན་ཡུལ་གྱི་དགོན་ཆེ་ཕྲར་མང་ཇ། སྔགས་པས་བརྒྱ་བཞི་སོགས་མདོས་རིགས་སྣ་ཚོགས། རྒྱལ་རྫོང་རྣམས་བསྒྲུབ་པ་དང༌། སེང་གདོང་མའི་སྒྲུབ་པ་ཞག་ཉེར་གཅིག་བསྒྲུབས་ནས་གཏོར་མ་འཕངས་པས།
གཏོར་མ་ནས་མེ་སྟག་གནོད་བྱེད་ཕྱོགས་སུ་སོང་འདུག །གོང་གི་བསླབ་སྟོན་ལྟར་ཤི་སྒྲ་བརྗོད་པ། ལུས་བསྒྱུར་སོགས་བྱས་པས་ཚེ་འཐེན་ཙམ་བྱུང༌། འདི་སྐབས་ཤིག་རྨི་ལམ་དུ།
ཚ་དམྱལ་དུ་སླེབས་ནས་རྡོ་གཞོང་འདྲ་བ་ཞིག་གི་ནང་དུ་ངེད་ཉལ་ནས་གནས་པས་མཐའ་སྐོར་དུ་གཤིན་རྗེའི་སྐྱེས་བུ་མང་པོས་མཚོན་ཆ་སྣ་ཚོགས་དང༌། ཐོ་བ་མང་དུ་འཕྱར་ཏེ་བསྡིགས་གྲབས་སུ་འདུག་པ་མཐོང་མ་ཐག
།དམྱལ་བའི་སེམས་ཅན་རྣམས་སྡུག་བསྔལ་ལས་སྒྲོལ་བའི་ཕྱིར་ང་རང་གནས་འདིར་ཅི་བྱུང་ཡང་ལོ་སྟོང་ཕྲག་དུ་མར་སྡོད་སྙམ་པས་སྙིང་ནས་ཞེ་དམ་བཅས་པ་དང་གཤིན་རྗེ་རྣམས་མིག་ཕབ་སྟེ་མཚོན་ཆ་རྣམས་ཞུལ་གྱིས་བཞག་སོང་བའི་ངང་ནས་ངེད་ལྷ་སའི་ཁྱམས་ར་ནང་མའི་སྒོ་རྩར་སླེབས།
མི་ཁ་ཤས་དང་བཅས་ཇོ་ཤཱཀ་གི་སྐུ་མདུན་དུ་འབྱོར་པ་དང་གཉིད་སད། སེམས་བསྐྱེད་འདི་བཞིན་བྱས་ན་སྡིག་སྒྲིབ་སྦྱོང་བ་ལ་གཞན་ལས་ལྷག་པར་འདུག་སྙམ།
གོང་ས་ཆེན་པོར་བསླབ་སྟོན་ཞུ་བ་དང༌། སྐུའི་བླ་སྨན་ཨེ་མ་ཕྱི་དར་མོ་ནས་ལ་འཕྲོད་བསྟེན་གྱི་བསླབ་སྟོན་ཞུ་བར་ཞུ་ཡིག་བཅས་མཚོ་མཛད་རྟ་མགྲིན་ཚེ་རིང་བརྫོངས་པས།
དགེ་སློང་རིན་པོ་ཆེ་བརྒྱུད་ཕུལ་

བར་ཐུགས་ཤིན་ཏུ་དགྱེས་ཏེ། སླད་ནས་རིམ་གྲོ་དང་སྤང་བླང་གི་བསླབ་སྟོན་བཀའ་སམ་རིམ་གྲོའི་རྒྱུར་དངུལ་སྲང་བཞི་བཅུ་ཞེ་ལྔ་བཀའ་དྲིན་དུ་སྩལ། དཔོན་ཚོང་རིན་པོ་ཆེས་ཀྱང་བསླབ་སྟོན་ཞིབ་རྩོལ་གནང་ནས་འཁྲིས་སུ་བཅར།
འདི་སྐབས་རྗེ་བཙུན་ཆེན་པོ། གཡག་རོང་རྣམ་གཉིས། མཁྱེན་རབ་ཆོས་རྗེ། གོང་མ་དེ་ཉིད་སོགས་བླ་མ་དང་ཡི་དམ་ཆོས་སྲུང་དུ་མ། དཔའ་བོ་མཁའ་འགྲོ་དུར་ཁྲོད་ཀྱི་མཐོང་སྣང་དང༌།
སྐབས་འགར་རྒྱ་འདྲེ་མང་པོས་རྩོད་པ་བྱེད་པ་དང༌། ཆོ་འཕྲུལ་སྣ་ཚོགས་སྟོན་པ། ཨ་ཙ་རའི་གཟུགས་ཀྱིས་མཚོན་ཆའི་འཁྲུལ་འཁོར་བྱེད་པ་སོགས་འཁྲུལ་སྣང་དུ་མ་བྱུང༌། གོང་གི་བཀའ་བཞིན་རིམ་གྲོ་བ་རྣམས་ལ་ཞབས་ཏོག་དང་ཡོན་ཤིན་ཏུ་བཟང་བ་མཛོད་པས་བསྒྲུབས།
འཚོ་མཛད་ཀྱིས་འཕྲོད་བསྟེན་དང༌། ནད་གཡོག་མགྲོན་གཉེར་རིན་ཆེན་དང༌། གསོལ་དཔོན་ཀུན་བཟང་གཉིས་ཀྱིས་ཅག་ཐོན་དང༌། མཛོད་པ། བླ་མ་མདུན་གྲོགས་པས་གཙོས་ནང་འཁོར་སྐྱ་སེར་ཚང་མ་དང༌།
ནཱ་ལེནྡྲའི་བླ་ཁག་དང་ཚོགས་ཆེན་དགོན་ལག་སོ་སོས་ཉེ་བ་དཔལ་གནས་དང༌། གསང་སྦུག་མི་སེར་རྣམས་སོ་སོ་ནས་འབྱོར་བསྟུན་གྱིས་འབུལ་བ། ཚོགས་འཁོར་སོགས་ཟབ་རྒྱས་ཀྱི་རྟེན་འབྱུང་དང༌།
རིམ་གྲོ་ཁུར་བླངས་ཀྱིས་བསྒྲུབས་པས་ནད་ལས་ཐར་ཏེ་ལུས་ཀྱི་ཤེད་ཆེ་བ་རང་མ་བྱུང་ཀྱང་གོང་ས་ཆེན་པོ་མཇལ་འདོད་ཀྱི་ཕྱག་དབང་དུ་ཕྱིན་པས་བརྩེ་འཛིན་གྱིས་དགྱེས་ཚོར་དང༌།
ནད་མཇུག་སྐྱོང་དགོས་ཚུལ་གྱི་བསླབ་སྟོན་དང་གནང་སྦྱིན་སྩལ། མཆོད་དཔོན་ལགས། དགེ་སློང་རིན་པོ་ཆེ། དགེ་སློང་ངག་དབང་དཀོན་མཆོག །དཔོན་ཚང་སྐུ་ཞབས་སོགས་ཕྱག་ཕྱི་དྲག་གྲས་རྣམས་ཀྱིས་དགྱེས་ཚོར་གྱི་གསུང་འཕྲོས་དང༌།
ཁ་བཏགས་ཆེ་བའི་གནང་སྦྱིན་སྩལ་ཏེ་ཆོས་གྲར་འབྱོར།

སོ་སོར་འདོད་སྦྱར་གྱི་དབང་ལུང་སོགས་དང༌། རབ་བྱུང༌། དགེ་ཚུལ། བསྙེན་རྫོགས། བྱང་ཞུ་སོགས་རིམ་སེལ་བྱས། རྒྱ་ནག་མི་སྣ་དང་ལྷན་དུ་ཆོས་རྗེའི་འབུལ་སྐྱེལ་བ། དགེ་སློང་སངས་རྒྱས་དཔོན་གཡོག་རྣམས་འབྱོར།
བླ་བྲེ། དངུལ། དར། གོས་ཆེན་སོགས་དངོས་པོ་རྣམས་རྩིས་སྤྲོད་དང༌། ད་རྒན་ཆོས་རྗེ་གྲོངས་པའི་གནས་ཚུལ་བྱུང་བར་ཚོགས་ཆེན་དུ་ཞག་གསུམ་དང༌། བྱིན་རྟེན་ཤིན་ཏུ་མང་བ་བསྲེས་པའི་སྨན་འདམ་ལས་ཚེ་དཔག་མེད་ཀྱི་སྐུ་སྤར་མ་སྟོང་དང་རྩ་གཅིག་བསྒྲུབ་པར་ཞལ་གསེར་དང༌།
གཞན་མར་ཟངས་ཆུ་ལྗིབ་གསོལ་བཅས་བསྒྲུབས། ལོ་འདིའི་དབྱར་ཁམས་གསུམ་ཆོས་ཀྱི་རྒྱལ་པོ་གོང་ས་ཆེན་པོ་ནས་གནས་གསར་གྱི་དབོན་རིན་པོ་ཆེ་རྡོར་ཕྲེང་གནས་སར་རྫོང་བདའ་བྱེད་རྩིས་ཡིན་པས་དེ་ལུགས་དགོས་ཚུལ་གྱི་བཀའ་ཤོག་རིན་པོ་ཆེ་སྤྱི་བོར་ཕེབ།
མ་འགྱངས་པར་ཡང་བསྐྱར་གྱི་བཀའ་ཤོག་བཅས་དཔོན་རིན་པོ་ཆེ་དང༌།
འདར་པ་རྗེ་དྲུང་བཅས་ལྷོ་མོས་ནས་ནཱ་ལེནྡྲར་ཕེབ། འདི་ཁའི་དབོན་རྒྱན་མཆོག་གྲུབ་ཀྱིས་གཙོས་བླ་ཁག་ལས་ཚན་རྣམས་ཀྱིས་ཆིབས་བསུ་དང༌། དགོན་གནས་ནས་སེར་ཕྲེང་རྒྱས་པ་བསང་དང་བཅས་པས། བླ་བྲང་དུ་སྤྱན་དྲངས་ཏེ་ཕེབ་འཕྲལ་མཇལ་དར་ཕར་འབུལ་ཚུལ་གནང་དང༌།
ཕྱག་རྩེ་སྤྲོད་སོགས་ཀྱིས་མཇལ་འཕྲད་ཞུས། དབུ་ཆོས་སོགས་གྲ་དམངས་རྣམས་ཀྱིས་ཀྱང་མཇལ་དར་ཕུལ། གོང་གི་བསླབ་སྟོན་སོགས་རྣ་བའི་བདུད་རྩིར་གྱུར་པའི་གསུང་འཕྲོས་འཇེབས་ཤིན་ཏུ་ཆགས།
དཔོན་སློབ་རྣམས་བླ་བྲང་རང་དུ་བཞུགས་པ་གནང་ཞིང༌། གཞིས་ལེན་དང་རྒྱུན་གྱི་ཞབས་ཏོག་ཤིན་ཏུ་གཟབ་པར་ཞུས། གཞུང་ས་ནས་ཟུར་ཆས་ཀྱི་བཀའ་ཤོག་ནང་བཞིན་མཁར་རྩེ་ནས་ཞུགས་ཤིང་སོགས་འབུལ་མི་གནང༌།
ཕྱི་ཉིན་ནས་

དབོན་རིན་པོ་ཆེ་གཙོ་བོར་གྱུར་པའི་དཔལ་འདམ་དུ་བྱིན་གྱི་འདུས་པ་རྒྱ་མཚོའི་ཚོགས་ལ་ཟླ་བ་གཅིག་གི་བར་རྡོ་རྗེ་ཕྲེང་བ་དཀྱིལ་འཁོར་བཞི་བཅུ་ཞེ་གཉིས་དང་དགེ་ལེགས་སུ་བྱ་བའི་དཀྱིལ་འཁོར་གསུམ་སྟེ་ཞེ་ལྔའི་དབང་དང༌།
ཀྲྀ་ཡ་སྐོར་གསུམ་གྱི་ལུང་སོགས་རྒྱས་པར་ཕུལ་ཞིང༌། དེ་སྐབས་ལོ་ནས་སེམས་དཔའ་ཆེན་པོས་ཁོང་རང་གི་གཟིམས་དཔོན་བླ་མ་སོགས་ཁ་ཤས་རྫོང་བདའ་གནང་བར་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་དང༌།
མགོན་པོ་ལྕམ་དྲལ་དང༌། རྣམ་སྲས་སོགས་ཀྱི་ཟུར་བཀའི་རྗེས་གནང་དུ་མ། སྒྲུབ་ཐབས་བརྒྱ་རྩ་སོགས་དབང༌། རྗེས་གནང༌། ལུང་མང་ཙམ་ཕུལ། དབོན་རིན་པོ་ཆེས་ཆོས་ཡོན་ལ་གོས་དར།
སྣམ་རས་སོགས་ཀྱི་གནང་སྦྱིན་ཤིན་ཏུ་གཟབས་པ་སྩལ། ངེད་ཀྱིས་ཀྱང་དར་རས། གོས་སྣམ། ཇ་རྟ་སོགས་ཀྱི་ཕེབ་རྫོང་རྒྱས་པར་ཕུལ་ཏེ་ཕྱིར་ཕེབ། སྒྲུབ་སྡེ་དབོན་པོས་བྲག་ཆེན་སྒྲུབ་སྡེ་འདི་འོང་སྒོ་གཞན་དང་མི་འདྲ་བ་ཞིག་ཡིན་ཀྱང༌།
ས་ཐག་རིང་གཤིས་ངེད་ཚོས་མི་འཁྱོངས་འདུག་པས་བཅོ་བརྒྱད་ནས་བདག་བྱེད་དགོས་གསུང་བ་བཞིན་ལོ་ཤས་བདག་བྱས་ཤིང༌། དེ་ནས་དགེ་སློང་རིན་པོ་ཆེ་སྐུ་དྲིན་གཞན་དང་མི་འདྲ་གཤིས་ཆོས་གཞིས་སུ་ཕུལ།
ཆོས་སྡེ་ཆེན་པོར་དུས་དྲན་མཆོད་པ་དང༌། ལོ་མཇུག་གི་གཏོར་བརྗེ་སོགས་སྔར་རྒྱུན་ལྟར་བྱས། ༈ ས་ལུག་ལོར་ལོ་གསར་དང༌། ཚེ་སྒྲུབ་ཞག་བདུན་མ་ཞིག་བྱས།
ཁམས་ནས་མཁྱེན་རབ་སྐུ་སྐྱེ་དཔོན་སློབ་ཉི་ཤུ་སྐོར་དང༌། འགྲུལ་པ་ཁ་ཤས་འབྱོར། མང་འགྱེད་དང་ཇ་སོགས་ཀྱི་བསྙེན་བཀུར་བྱུང༌། ལུགས་གཉིས་ཀྱི་སྣེ་ལེན་བྱས། འདི་ལོ་སའི་ཚངས་པ་ཆེན་པོ་སངས་རྒྱས་རྒྱ་མཚོ་ཁམས་གསུམ་ཆོས་ཀྱི་རྒྱལ་པོ་རིགས་བརྒྱའི་ཁྱབ་

བདག་རྒྱལ་དབང་ཐམས་ཅད་མཁྱེན་གཟིགས་ཆེན་པོས་གསེར་གྱི་འཁོར་ལོས་སྒྱུར་བའི་ཁྲིར་དབང་བསྐུར་ཏེ་མངའ་གསོལ་བའི་ལེགས་འབུལ་དུ་ངེད་རང༌། བླ་ཁག །ལས་ཚན་དང་བཅས་པས་ཕོ་བྲང་ཆེན་པོར་བཅར་ནས། ངེད་རང་གིས་སྐུ་གསུང་ཐུགས་རྟེན།
གསེར་དངུལ། གོས་དར། མེ་མདའ། ཁྲབ། ཇ། རྟ་སོགས་ཀྱི་དགུ་ཚན་ལྔ་དཔངས་མཐོ་བ། གཟིམས་ཁང་ནས་དགུ་ཚན་ལྔ། བླ་ཁག་ལས་ཚན་དང་བཅས་པས་དགུ་ཚན་རེ། སྤྱི་སོ་ནས་དགུ་ཚན་ལྔ།
ངེད་ཀྱིས་གོང་ས་ཡས་ཕྱིན་དུ་སྒེར་མཇལ་ལ་དགུ་ཚན་གསུམ་རེ་ཕུལ། སྟོན་མོ་དང་ཟུར་ཆས་གཟབས་རྒྱས། སྒེར་མཇལ་གྱི་སློག་གནང་སྦྱིན་སྩལ། རང་གནས་སུ་འབྱོར་ནས་དུས་དྲན་མཆོད་པ་དང༌། བྱང་ཞུ། གཏོར་སྤོད།
བསྐང་བ། བཀའ་འགྱུར་ཆོས་སྒྲོགས་མང་བ། ལོ་མཇུག་གི་རིམ་གྲོ་སོགས་སྔར་རྒྱུན་ལྟར་བྱས། ལོ་འདིའི་ནང་དུ་ལྷ་ཁང་རྒྱལ་སྨད་པར་སྔ་སོར་དགུ་གཏོར་སོགས་ཀྱི་རྒྱུན་མེད་འདུག་ཀྱང་དགེ་སློང་མཆོད་གནས་དང༌།
མཆོག་ལྡན་གཉིས་ཀྱིས་བསྐང་གསོ་འཛུགས་རྩིས་ཡིན་པས་ཇི་ལྟར་འགབ་གསུང་བར། དེ་ཁ་མཛད་ན་ཤིན་ཏུ་ལེགས་ཤིང་བསྟན་པ་ལ་ཕན་པ་འོང་འདུག་ཞུས། བསྐང་གསོའི་ཕྱག་ལེན་དབྱངས་སོགས་དཔྱིས་ཕྱིན་པར་བསླབ་སོང་ཞིང༌།
འདི་ཁ་ནས་རྒྱ་སིལ་ལེགས་པ། གསེར་རྔ་སོགས་ཆ་ལག །མང་ཇ་སོགས་ཕུལ་ཞིང་གཟེངས་བསྟོད། ལོ་ཕྱི་མར་ཕོ་བྲང་ཆེན་པོར་སྐུ་རིམ་དུ་དམིགས་པའི་བསྐང་གསོ་གསར་དུ་བཙུགས་ཡོད་པས་མཐུན་རྐྱེན་བཀའ་དྲིན་ཆེ་དགོས་ཚུལ་གྱི་ཞུ་ཡིག་ཕུལ་ཞིང་གང་ཅིའི་བཀོད་པ་བྱས་པས་གོང་ས་སྐུ་ཞབས་ནས་རྒྱ་སྦུབ་ལེགས་པ་ཞིག་བཀའ་དྲིན་བསྐྱངས་འདུག།
༈ ལྕགས་སྤྲེལ་ལོར་ལོ་གསར་རྒྱས་པ་དང༌།
ཚེ་སྒྲུབ་ཅིག་བྱས་སྐབས་ཤིག་སྦོ་ཤོག་ཏུ་རྒྱལ་

པོས་ཡེར་ཁིན་མི་ཁྱིམ་འབུམ་ཕྲག་བཅུ་བདུན་ཡོད་པ་ཞིག་གཞུངས་ཆེན་པོར་ཕུལ་བའི་ལེགས་འབུལ་དུ་ཕྱིན། ཡས་ཕྱིན་དུ་མཇལ་ཁ་ཞུས་སྐབས་དཀའ་འདྲི་ཞིབ་ཏུ་གནང་ཞིང་ཟུར་ཆས་དང་གནང་སྦྱིན་སྩལ་ནས་དགའ་ལྡན་ཁྲི་རིན་པོ་ཆེ་སྒྲུབ་ཐབས་བརྒྱ་རྩ་གསན་པར་ཕེབ་པའི་བསླབ་སྟོན་ཕེབ།
འདི་སྐབས་རྫོགས་པའི་སངས་རྒྱས་རྣམས་ངེས་དོན་མི་ཤིགས་རྡོ་རྗེའི་སྐུ་བརྙེས་ཤིང་ཞབས་པད་ཡུན་རིང་དུ་བརྟན་པ་ཞིག་འོང་བ་གཞིར་བཅས་ཀྱང༌།
དྲང་དོན་དུ་སྙིགས་མའི་སེམས་ཅན་སྐལ་བ་དམན་ཤིང་སྐུ་ན་ཡར་ལ་ཕེབ་པ་དང་ཇི་ལྟར་འོང་བསམ་བློ་ཅུང་ཞིག་འཛངས་ཏེ། ཞབས་པད་ཡུན་རིང་དུ་བརྟན་ཕྱིར་ཞབས་བརྟན་ཞིག་བཀའ་དྲིན་ཆེ་ངེས།
ཕྲན་བུ་རྣམས་མཁོས་ཆུང་བས་ཉི་འོག་གི་གྲུབ་མཐའ་རིས་སུ་མ་ཆད་པ་རྣམས་ལ་འཛུགས་པ་གནང་དགོས་ཚུལ་ངོས་ཀྱིས་དགེ་སློང་རིན་པོ་ཆེ་བརྒྱུད་སྙན་ལྷོན་ཞུས་ཤིང༌། བྱ་ལོ་གསར་འཕྲལ་མགྲོན་གཉེར་རིན་ཆེན་ཞབས་བསྐུལ་དང༌།
ཞུ་རྟེན་རྟ་སོགས་དཔངས་མཐོ་བ་ཞུ་ཡིག་བཅས་རྫོང་བདའ་ཞུས་པར། བྱ་ལོ་ཟླ་བ་དང་པོའི་ནང་དུ་ཐུགས་དགྱེས་པ་ཆེན་པོས་མཁྱེན་བརྩེ་ནུས་མངའ་མར་གྲགས་པའི་ཁྱད་པར་དུ་འཕགས་པ་བཀའ་རྩོམ་བཀའ་དྲིན་བསྐྱངས་ཤིང༌།
དབུས་གཙང་གི་གྲ་ས་སོ་སོར་འཛུགས་པའི་བསླབ་སྟོན་དང་མང་ཇ་བཅས་ལྕགས་བྱ་ཟླ་བ་དང་པོའི་ནང་དུ་འཛུགས་པ་གནང་སོང་ཞིང༌། འགྲོ་མིར་གནང་སྦྱིན་གྱ་ནོམ་པ་དང༌།
ཕྲན་བུར་ཡང་བཀའ་ཤོག་གནང་རྟེན་བཅས་སྩལ། ངེད་རང་ཕོ་བྲང་ནས་འཁོར་འཕྲལ་དགའ་ལྡན་ནས་རྒྱལ་ཚབ་དམ་པ་ཁྲི་རིན་པོ་ཆེ་ཕེབ་པར་ཆིབས་བསུ་སོགས་རྒྱས་པར་ཞུས། ཞག་ཉི་ཤུ་ལྷག་ཙམ་བཞུགས་གདན་འཇགས་པར་སྒྲུབ་ཐབས་བརྒྱ་རྩ།
རྒྱ་མཚོ། རྒྱ་གཞུང་སོ་སོའི་ལུང་སོགས་ཐུགས་བཞེད་ཀྱི་ཆོས་མང་ཙམ་ཕུལ། གསེར་དངུལ། གོས་དར་སོགས་

རྒྱས་པར་སྩལ་ཞིང་ཐུགས་ཤིན་ཏུ་མཉེས་པར་གྱུར་ཏེ་ཆིབས་ཁ་བསྒྱུར་བར་ཕེབ་སྐྱེལ་སོགས་གང་ལེགས་ཞུས། སྡེ་དགེ་དབོན་པོ་ཀུན་དགའ་རབ་བརྟན་སོགས་ཁམས་འགྲུལ་པ་མང་ཙམ་འབྱོར། ཁམས་ཟོག་གི་རིགས་སྟེར་སྦྱིན་དཔངས་ཤིན་ཏུ་མཐོ་བར་བྱུང༌།
ལུགས་གཉིས་ཀྱིས་མགུ་བར་བྱས་ཏེ་འཇམ་མགོན་བླ་མའི་གདན་ས་དཔལ་ལྡན་ས་སྐྱ་དང༌། ངོར་ཨེ་ཝཾ་ཆོས་ལྡན་སོགས་གཙང་མཇལ་དུ་རྫོང་བདའ་བྱས། ཆོས་སྡེ་ཆེན་པོར་ཆོས་དང༌།
དུས་མཆོད་ཀྱི་རིམ་པ། བྱང་བུ་ཞུ་བ་སོགས་འཕྲལ་དགོས་རྣམས་དང༌། དགོན་ལག་སོ་སོར་འགྲོ་བ་སོགས་སྔར་རྒྱུན་ལྟར་བྱས་ཞིང༌། ཕོ་བྲང་ཆེན་པོར་གོང་ས་ཡས་ཕྱིན་གྱི་མཇལ་ཁར་ཕྱིན་པར་ཞག་ཤས་ནས་མཇལ་ཁ་ཤིན་ཏུ་ལེགས་པ་བཀའ་དྲིན་བསྐྱངས།
འདི་སྐབས་གོང་ས་སྐྱབས་མགོན་ཆེན་པོ་རྒྱལ་དུ་ཆིབས་ཁ་བསྒྱུར་གྲབས་ཀྱིས་བཞུགས་སྒར་གྱི་ཆས་ཐུགས་གྲབས་བཀའ་དྲིན་བསྐྱངས་འདུག་པས། བློ་མ་བདེ་བར་བཞུགས་གྲལ་གྲོལ་སྐབས་ངོས་ཀྱི་སྐུ་མདུན་དུ་ཕྱིན་ཏེ་རྒྱལ་ཏུ་ཆིབས་ཁ་བསྒྱུར་ཚུལ་ཞིག་ཐོས་བྱུང་བས།
ཕ་གི་ལུང་པ་དང་ཆུ་བསིལ་བ་ཞིག་ཡོད་འདུག་པས་སངས་རྒྱས་ཀྱི་སྐུ་ལ་བསྙུན་པ་ག་ལ་མངའ་ནའང༌། སེམས་ཅན་རྣམས་ཀྱི་ངོར་སྐུ་ལ་གསོལ་ཆབ་སོགས་མི་འཕྲོད་པའི་ཚུལ་བསྟན་དོགས་པས་བསྟན་འགྲོའི་དོན་དུ་ཕོ་བྲང་འདི་གར་བཞུགས་གདན་འཇགས་པ་གནང་དགོས་ཚུལ་ཕྱག་དང་བཅས་གསོལ་བ་ནན་གྱིས་བཏབ་པས།
སྤྱན་ནམ་མཁའ་ལ་གཟིགས་ཏེ་དལ་ཅིག་བཞུགས།
དེ་ནས་ངེད་ལ་གཟིགས་ཏེ་སྔ་སོར་རྒྱ་ནག་ནས་འཁོར་སྐབས་མཆོད་ཡོན་དང་ལྷན་དུ་ཕྱིན། དེ་ནས་བྱིང་བས་འགྲོ་མ་ཐུབ་ཅིང་གཏོར་སྤོད་སོགས་གང་ཅིའི་ཁྱད་ནས་འགྲོ་དགོས་ངེས་ཡིན་ཀྱང༌།
ཆོས་རྗེ་ནན་ཆེས་པས་ཞག་གསུམ་ནས་གསལ་བྱེད་བཀའ་དྲིན་བསྐྱངས། ཞག་གསུམ་

ནས་ཐོན་ཕྱག་ཞུས་པས། མཆོད་དཔོན་ལགས་བརྒྱུད་ཕེབ་ལེན་ལ་ཆོས་རྗེ་རང་གི་གསོལ་བ་བཏབ་པའི་ངོར་ཕོ་བྲང་རང་དུ་བཞུགས་གདན་འཇགས་རྩིས་ཡིན་ཕེབ་བྱུང་བས་ས་དང་པོ་ཐོབ་པ་ལྟར་གྱུར།། ༈ ལྕགས་བྱ་ལོ་སྟེང་དུ་སོང་བས་ཚེ་སྒྲུབ་རྒྱས་ཙམ་དང༌།
སྤར་སྨེ་སོགས་ཀྱི་རིམ་གྲོ་བྱས་སྐབས་ཁྱུ་འབུམ་དང་ཉག་རེ་ནས་འབུལ་སྐྱེལ་བ་སོགས་ཁམས་འགྲུལ་ཁ་ཤས་འབྱོར། ཇ། རྟ། མཛོ། གཡག་སོགས་འབུལ་དཔོན་བླ་མའི་ཡི་གེ་དང་ངག་བཀོད་ལྟར་གཉེར་པ་ཨ་ནུ་རྒྱལ་དང་ཀུན་དགའ་དར་རྒྱས་ཀྱིས་རྩིས་ལེགས་པར་སྤྲད།
འདི་སྐབས་གོང་མ་ཁུ་དབོན་གྱི་ཕྱག་མཛོད་དུ་རྣམ་སྲས་ཀྱི་སྒྲུབ་པ་གནང་ནས་རྒྱང་ཙམ་སོང་བ་དང༌། རྣམ་སྲས་ཀྱི་སྒྲུབ་པ་ཞིག་བྱས་ན་ལེགས་པ་འོང་འདྲ་བསམ།
རྟེན་དང་གཏོར་མ་དགོས་འདོད་འབྱུང་བ་ནས་བཤད་པ་ལྟར་ཕྱི་ནང་གསང་བའི་རྟེན་དང་འཁོར་ལོ་སོགས་སྒྲུབ་པའི་རྫས་རྣམས་མ་ཚང་བ་མེད་པ། སྤྱན་གཟིགས་སོགས་མཐོང་བས་ཡིད་འགུལ་བ་བཤམས་ཏེ།
ངེད་རང༌། མ་ཡུམ་སྐུ་སྐྱེ། བླ་མ། དགེ་སློང༌། མཆོད་གཡོག་བཅས་ཀྱིས་རྒྱལ་ཕུར་གྱི་འགྲུབ་སྦྱོར་མཛོམས་པར་དབུ་བཙུགས་ཏེ་ཕྱག་རྡོར་གོས་སྔོན་ཅན་གྱི་བསྙེན་པ་བྱས།
དེ་ནས་དགེ་སློང་བརྒྱད་ཀྱིས་དགོས་འདོད་འབྱུང་བ་ནས་བཤད་པའི་ཚོགས་སྒྲུབ་ཟླ་བ་གཅིག་གི་རིང་བྱས་པར་ཕྱག་རྡོར་དང་རྣམ་སྲས་ཀྱི་སྐུ་བརྙན་རྣམས་ནམ་མཁར་འཕར་བ་དང༌། སྤྱན་གཟིགས་ཀྱི་མཚོན་ཆ་བར་སྣང་དུ་ཁྱེར་ནས་རྒྱང་ཙམ་ནས་རང་གནས་སུ་སྐྱེལ་བ།
སིལ་སྙན་རང་ཁྲོལ་དང༌། རྔ་བརྡུང་བ། དུང་འབུད་པ་སོགས་ཆོས་སྐྱོང་འཁོར་བཅས་ཐུགས་འཁུལ་བའི་ཚུལ་དང༌། གཟི་བརྗིད་ཀྱིས་ཁེངས་པར་གྱུར།
གསེར། དངུལ། ལུང་ཐང༌། ཇ། འབྲུ་སོགས་བར་སྣང་ནས་དངོས་

གྲུབ་ཀྱི་ཚུལ་དུ་ཡི་གེ་དང་བཅས་མཆོད་བཤམ་ཁར་འཕང་བ། རིགས་བརྒྱུད་དང༌། བླ་བྲང༌། དགོན་གནས། མཆོད་གཞིས་དང་བཅས་པ་འཕེལ་ཞིང་དར་རྒྱས་དགོས་ཚུལ་གྱི་ཡི་གེ་གཏོར་མའི་མདུན་དུ་བཞག་པ་རེ་ཞིག་ནས་མི་སྣང་བར་གྱུར་པར།
ཕྱི་ཉིན་རིགས་བརྒྱུད་འབྱུང་བ་དང༌། རིམ་གྲོ་སོགས་སྤང་བླང་བྱེད་དགོས་ལུགས་ཐབས་དང་རྟེན་འབྲེལ། དར་རྒྱས་སོགས་འོང་བའི་ལུང་བསྟན་གྱི་ཡི་གེ་གསལ་བ་བྱུང་ཞིང༌། ཡང་གནོད་སྦྱིན་རྒྱལ་པོ་འཁོར་བཅས་ཀྱི་ཡི་གེ་སོ་སོར་འདུག་པར་རྟ་བརྒྱད་རྣམས་སོ་སོའི་མིང་གི་ཁ་ཡིག་དང་རྣམ་ཐོས་ཀྱི་ཞེས་པའི་ཁ་ཡིག་འདུག་པའི་ནང་དུ་འདི་བཞིན་འདུག་གོ།
༈ ཁྱབ་བདག་རྡོ་རྗེ་འཛིན་དང་གསང་བའི་བདག
།འགྲོ་བཟང་སྙིང་པོ་ཟངས་མཁར་ལོ་ཙཱ་བ། །ཁྲོ་ལོ་ཆེན་པོ་བུ་སྟོན་ཡབ་སྲས་སོགས། །མཆོག་སྩོལ་རྩ་བརྒྱུད་བླ་མའི་ཞབས་ལ་འདུད། །དབང་སྔོན་རི་བོའི་སྤོ་ལ་མཚམས་སྤྲིན་གྱི། །ཅོད་པན་གཡོ་འདྲའི་འཇིགས་རུང་ཁྱོད་ཀྱི་སྐུ།
།ཧ་ཧའི་གད་རྒྱངས་འབྲུག་སྟོང་དགོད་པ་ཡི། །གསང་བདག་རྡོ་རྗེ་འཛིན་ལ་ཕྱག་འཚལ་ལོ། །གངས་རི་ལྟར་དཀར་སེང་ཆེན་འགྱིང་བའི་སྟེང༌། །བཙོ་མའི་གསེར་ཞུན་ལྟར་བརྗིད་ནོར་སྦྱིན་དབང༌།
།རྒྱལ་མཚན་ནེའུ་ལེས་ནོར་བུའི་གྲུ་ཆར་འབེབས། །བསྟན་སྲུང་ངལ་བསོས་དབང་པོར་ཕྱག་འཚལ་ལོ། །དེ་ལས་ཕུན་ཚོགས་དགེ་བ་གང་ཐོབ་པ། །བློ་གྲོས་ཁང་བཟང་སྙན་བརྒྱུད་ནོར་གྱིས་གཏིབས།
།རྒྱལ་མཚན་འཕྱར་བའི་གཟི་བརྗིད་ཁམས་གསུམ་འགེངས། །དཔལ་འབྱོར་བཟང་པོས་དབུལ་ཕོངས་ཞི་བར་ཤོག །སྐྱབས་མཆོག་རིན་ཆེན་གསུམ་གྱི་བདེན་པ་དང༌། །རྒྱལ་ཆེན་ཆོས་སྐྱོང་སྲུང་མའི་མཐུ་སྟོབས་དང༌།
།ཆོས་དབྱིངས་རྣམ་དག་བདེན་པའི་བྱིན་རླབས་ཀྱིས། །ལུས་དང་

གྲིབ་མ་བཞིན་དུ་འགྲོགས་པར་ཤོག །ཕྱི་རོལ་མི་མཐུན་གནོད་པ་ཀུན་ཞི་ཞིང༌། །ནང་དུ་འདོད་རྒུའི་དཔལ་འབྱོར་ཕུན་ཚོགས་རྒྱས། །གསང་བ་ལུང་རྟོགས་ཡོན་ཏན་ཡར་ངོ་ཡི། །ཟླ་ཤེལ་ལྟ་བུར་རྒྱས་པའི་བཀྲ་ཤིས་ཤོག
།དགེའོ། །ཞེས་པ་འདི་རྣམ་ཐོས་བུས་དངོས་སུ་སྩལ་ཞིང༌། འདི་རྣམས་ཀྱི་ཡ་མཚན་ནི་རིན་ཆེན་མང་སྤྲུལ་དང་དངོས་སུ་མཇལ་བ་ལྟ་བུར་བྱུང་བས་གཞན་གྱི་བློར་མི་ཤོང་བས་བཞད་གད་ཀྱི་རྒྱུར་འདུག་ཀྱང་སྒྲོ་བཏགས་ཀྱི་ཚིག་མིན་པས་ཤེས་ལྡན་ཡིད་ཆེས་ཀྱི་ཟློས་གར་བསྒྱུར་འཚལ་ལོ།
།རྒྱལ་བའི་བསྟན་སྲུང་ཆོས་སྐྱོང་རྣམ་ཐོས་བུ། །འཁྲུལ་མེད་བརྒྱུད་པའི་གཞུང་བཞིན་ལེགས་བསྒྲུབས་པས། །དངོས་གྲུབ་འདོད་རྒུ་འབད་མེད་འབྱུང་བའི་བརྡར།
།ཡ་མཚན་རྨད་བྱུང་རྟགས་མཚན་མངོན་དུ་གྱུར། །སྤྱན་གཟིགས་བར་སྣང་ཁྱེད་དང་རང་གནས་སྐྱེལ། །སིལ་སྙན་རྔ་སོགས་རང་ཁྲོལ་དུང་འབུད་པ། །གསེར་དངུལ་ཇ་འབྲུ་དངོས་གྲུབ་ཚུལ་གྱིས་སྟེར།
།ཡབ་ཡུམ་རྟ་བདག་བཅས་པས་ཕྲིན་ཡིག་སྩལ། །གནས་ཁང་གཟི་བརྗིད་ཉི་མའི་དཀྱིལ་འཁོར་བཞིན། །འབར་བའི་བརྗིད་ཆགས་ལྡན་པའི་སྣང་བརྙན་ལ། །འགྲོ་བ་ལྷ་མིས་བལྟ་བར་མི་བཟོད་འདི།
།ངལ་བསོས་རྒྱལ་པོ་མངོན་སུམ་བྱོན་ནམ་སྙམ། །ཨེ་མ་འདི་འདྲའི་ངོ་མཚར་དབྱར་གྱི་རྔ། །ཐོས་པས་བློ་གསལ་གཙུག་ཕུད་ལྡན་པ་རྣམས། །ངོ་མཚར་དགའ་བའི་སྒྲོ་གཤོག་ཟླུམ་པོར་བྱོན། །སྤྲོ་བའི་ཟློས་གར་བསྒྱུར་ཏེ་གར་བྱོས་ཤིག
།ཇི་ལྟར་ལུང་བསྟན་པ་རྣམས་ཕྱིས་ཐོག་ཏུ་ཁེལ་བར་བྱུང་ཞིང་ཡ་མཚན་ཆེ་བར་བསམ། སྒྲུབ་པ་གྲུབ་ནས་གཏོར་མ་ཕྱག་མཛོད་དུ་སྤྱན་དྲངས་པའི་ཉིན་ཉི་མ་གདུགས་འཇམ་ཞིང་འཇའ་འོད་ཀྱིས་ཁེངས་བྱུང་བར་སྐད་ཅིག་གིས་འཆར་

སྤྲིན་འདུས་ཏེ་འབྲུག་སྒྲ་ཕྱོགས་བཅུར་སྒྲོག་ཅིག་ཆར་གྱི་རྒྱུན་ཆེན་པོ་བབས་པ་ནི་སྙན་གྲགས་དང་ལོངས་སྤྱོད་ཆེ་བའི་ལྟས་སུ་གོ །གོང་ས་ཆེན་པོར་རྩེ་གདོང་ནས་འཇམ་དབྱངས་སྐུ་མཆེད་ཀྱིས་ངེད་རང་རྡོ་རྗེ་ཕྲེང་བ་སོགས་ཐུགས་བཞེད་ཀྱི་ཆོས་མང་ཙམ་འབུལ་བར་རྫོང་བདའ་གནང་དགོས་ཚུལ་སྙན་འབུལ་གསང་བའི་གོང་ས་མཆོག་ནས་ངེད་ཆོས་འབུལ་བར་འགྲོ་དགོས་ཚུལ་གྱི་བཀའ་ཤོག་རིན་པོ་ཆེ་སྤྱི་བོར་ཕེབ།
རྒྱང་ཙམ་ནས་ཕོ་བྲང་དུ་ཕྱག་དབང་དང་གང་ཅིའི་བསླབ་སྟོན་ཞུ་བར་ཕྱིན་སྐབས། གོང་ས་ཆེན་པོ་ནས་མཆོད་དཔོན་ལགས་དང༌། དགེ་སློང་རིན་པོ་ཆེ། སྤོས་དགའ་སྤྲུལ་སྐུ། དགའ་གདོང་རབ་འབྱམས་པ། རབ་འབྱམས་པ་སྐྱེས་མཆོག་སོགས་གྲྭ་ཚང་གི་སྐུ་དྲག་ཁ་ཤས་ལ་སྒྲུབ་ཐབས་རྒྱ་མཚོ་ལུང་བཅས་འབུལ་དགོས་པའི་བསླབ་སྟོན་ཕེབ་ཅིང༌།
ཕོ་བྲང་གི་གཟིམས་ཆུང་ནུབ་ཏུ་སྡོད་གནས་བསླབ་སྟོན་ལྟར་འཕྲལ་འབུལ་གྱི་ཉིན་རེ་ལ་རྗེས་གནང་ཉི་ཤུ་རྩ་གཅིག་རེ་གསོལ་ཚིགས་ཡན་ལ་ཕུལ་བའི་ཉིན་དྲུག་གིས་གྲུབ་སྐབས་གོང་ཆབ་བཞུགས་གནང་རིང༌།
རྀ་ཥིའི་ཆུ་ཞུགས་འདི་ལུས་ལ་ཤིན་ཏུ་འཕྲད་པར་འོང་བས་ཆོས་རྗེ་རང་ཡང་འགོལ་པ་ཞིག་ཏུ་ཆུ་ཞུགས་མཛོད་ཅེས་བསླབ་སྟོན་སྩལ་ཞིང༌།
ཇ་མར་བཞེས་སྤྲོ་མང་བ་བཅས་བཀའ་དྲིན་བསྐྱངས། བསླབ་སྟོན་ལྟར་ཆུ་ཞུགས་གྲུབ་ནས་ཕོ་བྲང་དུ་བཅར་སྐབས། འཁོར་ལོ་བདེ་མཆོག་དང༌། ཀུན་རིག་སོགས་གསན་བཞེད་རྣམས་ལ་སོ་སོའི་བཀའ་གནང་ལྟར་ཕུལ།
གཏེར་སྟོན་རིག་འཛིན་ཆེན་པོར་ཚར་ལུགས་ཀྱི་འཇིགས་བྱེད་ཐུན་མོང་མ་ཡིན་པའི་རྗེས་གནང་དགོས་ཕེབ་པ་འབུལ་བར་སྐུ་ཞབས་སུ་འོང་ཞུས་ཀྱང་ངེད་ཀྱི་སར་བཀའ་ནན་གྱིས་ཡར་ཕེབ།
གཟིམས་ཆུང་ནུབ་ཏུ་རྗེས་གནང་རྒྱས་པར་ཕུལ། དགྱེས་པའི་གསུང་

འཕྲོས་ཞིག་ཏུ་གནང༌། ཞྭ་ལུ་ནས་མཁན་ཆེན་རྡོ་རྗེ་འཆང་དགྱེས་མཛད་རྡོ་རྗེའི་ཐུགས་ཀར་ཐིམ་པའི་ཚུལ་བསྟན་པའི་མཆོད་འབུལ་དུ་ཕྱག་མཛོད་དཔོན་གཡོག་རྣམས་འབྱོར་བས་གནས་ཚུལ་ཐོས་འཕྲལ་བདག་གི་ཕ་བླ་མ་དེ་ཉིད་བདེ་བ་ནས་བདེ་བར་འབྱོན་པ་དེ་ལྟ་ནའང༌།
བདག་སོགས་མགོན་མེད་ཀྱི་འགྲོ་བ་འཁོར་བའི་རྒྱ་མཚོ་ལས་སྒྲོལ་བའི་དེད་དཔོན་དེ་རིང་སྟོར་སྙམ་ཡིད་ལ་མི་བཟོད་པའི་སྐྱོ་སྣང་དང་དད་གུས་ཅིག་ཅར་དུ་གྱུར།
ངེད་རང་ལའང་མཁྱེན་རབ་རྗེའི་སྐུ་བརྙན་ཕྱག་ནས་མ་སོགས་མཆོད་འབུལ་དཔངས་མཐོ་བར་གནང་བྱུང༌། གོང་ས་ཆེན་པོ་ནས་འཕགས་པའི་སྐུ་ཞབས་སུ་སྙན་ཤལ་དང་མཆོད་པའི་བྱེ་བྲག་དུ་མ་བཅས་ཕྲན་བུར་སྐུ་ཞབས་སུ་ཚབ་ཀྱི་མཆོད་འབུལ་གྱིས་ཕེབས་པས།
ངེད་དང་མཆོད་དཔོན་ཆེན་མོ་སོགས་ཁ་ཤས་ཀྱིས་དངོས་བཤམས་ཡིད་འགུལ་བ་དང༌། སེམས་ཀྱིས་ཀུན་བཟང་མཆོད་སྤྲིན་ལྟར་སྤྲུལ་ཏེ་མཎྜལ་དང་མཆོད་འབུལ་རྒྱས་པར་ཞུས།
གོང་ནས་དགོངས་རྫོགས་རྟེན་བཞེངས་ཀྱི་ཐེབས་སུ་གསེར་དངུལ། གཡུ། མུ་ཏིག །ཕྲ་རྒྱན་རིན་པོ་ཆེའི་རིགས་སོགས་དངོས་པོའི་གནང་སྦྱིན་བཅས་བསླབ་སྟོན་ཕྱག་མཛོད་ལ་བཀའ་དྲིན་བསྐྱངས་པ་ངེད་རང་ལ་གནས་ཚུལ་དགེ་སློང་རིན་པོ་ཆེ་བརྒྱུད་སྩལ།
ངེད་ཀྱིས་གོང་ཞབས་སུ་བླ་མ་དེ་ཉིད་ཀྱི་མཆོད་འབུལ་དུ་རྒྱ་སྦུག་དང་གོས་ཡུག་གིས་གཙོས་ཚན་གྲངས་ཕུལ་བར་སྨིན་རྒྱས་བཀའ་དྲིན་བསྐྱངས།
ལྷ་སར་ཉིན་རྒྱུག་ཏུ་ཕྱིན་ཏེ་ཇོ་ཤཱཀ་གིས་གཙོས་ལྷ་ཁང་རྣམས་སུ་སྙན་དར་དང་དཀར་མེ་སོགས་མཆོད་འབུལ་རྒྱས་པར་བྱས། ནཱ་ལེནྡྲ་ཚོགས་ཆེན་ལ་མང་ཇ་ཞུས། གོང་ས་ཆེན་པོ་ནས་སྤྱན་རས་གཟིགས་ཀྱི་བཀའ་དབང་བཀའ་དྲིན་བསྐྱངས་སྐབས་མཆོད་དཔོན་བརྒྱུད་ཞུས་པས།
ཐམས་ཅད་མཁྱེན་པས་བསོད་ནམས་རྒྱ་མཚོའི་ཉེ་བརྒྱུད་ཐུགས་རྗེ་

ཆེན་པོ་ཕྱག་བཞི་པ་གཙོ་རྐྱང་གི་རྗེས་གནང་དང༌། སྒྲུབ་ཐབས་སྲིད་ཞིའི་གདུང་སེལ་གྱི་ལྗགས་ལུང་བཀའ་དྲིན་དུ་སྩལ། གོང་ས་ཡས་ཕྱིན་ནས་ཕྱག་མདུད། ཇ་གོས། དར་སོགས་གནང་སྦྱིན་རྒྱས་པ་དང༌། རྩེ་གདོང་དུ་འགྲོ་བའི་བསླབ་སྟོན།
བཟན་ཤིང་སོགས་ཀྱི་བཀའ་ཤོག་བཅས་སྩལ། མཆོད་དཔོན་རིན་པོ་ཆེ་སོགས་སོ་སོས་གནང་སྦྱིན་ཤིན་ཏུ་གཟབས་པ་དང༌། གཡོག་རྣམས་ལ་དང་སྩལ་སོང༌། རྣམ་པར་རྒྱལ་བའི་ཆོས་གྲར་འབྱོར།
སྒྲུབ་སྡེའི་བླ་མ་དབོན་པོ་གྲོངས་ནས་སྔར་ལུགས་བཞིན་སྐུ་སྐྱེས་འཛིན་བདག་བྱེད་སྐབས་སེམས་གདོན་གྱིས་བསླད་པ་ལྟ་བུའི་ཆོས་ཚུགས་མི་ཟིན་ཞིང་བྱ་བྱེད་ཤིན་ཏུ་མང་བ་ཞིག་བྱས་འདུག་པར་འདི་ཁའི་གཡོག་ཏུ་སོང་བ་དང༌།
བསྟན་པའི་ལ་རྒྱར་སེམས་ནས་དེ་རིགས་བྱས་ནས་མི་འོང་ཚུལ་ནན་གྱིས་ཡང་ཡང་ལབས་ཀྱང༌། སྔོན་ལས་འདི་སུས་ཀྱང་དགག་པར་མི་ནུས་འདུག་པས་དེ་རིགས་མི་འོང་འདུག །བཅོ་བརྒྱད་རང་ནས་བདག་བྱེད་དགོས་ཟེར་བྱུང་བ་དང༌།
སྔ་སོར་དབོན་པོ་རང་གིས་ཀྱང་ཞལ་ཆེམས་ལྟ་བུར་སྐུ་སྐྱེ་འདིས་ཟིན་པ་ཞིག་མི་འོང་འདུག་པས་བཅོ་བརྒྱད་རང་ནས་བདག་བྱེད་དགོས་ཟེར་བ་དང༌། ཆོས་སྡེ་འདི་ཁའི་ལུགས་ལ་ཉེ་ལོགས་གཅིག་གིས་མ་ཟིན་ན་གཅིག་གིས་འཛིན་པའི་སྔར་སྲོལ་འདུག་པ་བཅས།
ཁོ་པས་མ་ཟིན་ཕྱིན་བྱེད་ཐབས་མ་བྱུང་གཤིས་སྡེ་པ་གཟིམས་དཔོན་ལགས་བརྒྱུད་སྡེ་སྲིད་སྐུ་ཞབས་རིན་པོ་ཆེར་སྙན་འབུལ་ཞུས་པར་དེ་ཁས་འཐུས་ཚུལ་བཀའ་དྲིན་བསྐྱངས་དོན་བཞིན་བླ་བྲང་ཆོས་གཞིས་ཕྲན་བུ་བཅས་པ་བདག་བྱས།
མ་འགྱངས་པར་རྩེ་གདོང་ནས་ཀྱང་ཆོས་འབུལ་བར་འོང་དགོས་ཚུལ་གྱི་བཀའ་ཤོག་ཕེབ། གཙང་དུ་རྟ་ཁ་བསྒྱུར།
བླ་ཁག་ལས་ཚན་དང་བཅས་པས་རྒྱལ་ནང་བར་བསྐྱལ། ཡར་ལམ་གཞིས་སུ་ཕྱིན་ཏེ་ཞལ་ངོ་རྣམས་ལ་བཀའ་བསྒོ་རྗེས་གནང་

སོགས་རྒྱས་པར་ཕུལ་ཞིང༌། གང་ཅིར་བཀོད་པས་ཁྱབ་དགོས་པའི་རྒྱུ་མཚན་ཞུས། གཡོག་རིགས་ཡོན་བདག་ཚང་མའི་བརྫོང་བའི་སྟེར་ཆ་དང༌། ཇ་འདྲེན་སོགས་དབྱར་གྱི་མཚོ་ལྟར་ཆལ་ཆིལ་དུ་གྱུར། རིམ་གྱིས་བསམ་འགྲུབ་རིམ་ཁར་ནས་བསྐྱོད་དེ་ལྷ་ཁང་དུ་ཞག་གཅིག་བསྡད་པར།
དགེ་སློང་རྣམས་དང༌། གྲྭ་རིགས། ཡོན་བདག་ཚང་མས་དད་གུས་ཀྱི་སྟེར་ཆ་མང་དུ་བྱུང་ཞིང༌། ཚང་མའི་འདོད་སྦྱར་གྱི་རབ་བྱུང་སྐྲ་ཕུད། བསྙེན་གནས།
ཚེ་དབང༌། བཀའ་བསྒོ། བསྔོ་སྨོན་གྱི་རྒྱས་འདེབས་ཀྱི་སོ་སོར་ཐུགས་དམ་བསྐང༌། མང་ཇ་དང༌། གྲྭ་ཇ། བསྔོ་རྟེན་རྣམ་གཞག་སོགས་རྒྱས་པར་ཕུལ། ཆོས་སྐྱོང་ཆེན་པོའང་སྐྱེལ་མའི་ཚུལ་དུ་སྐུ་ཕེབ།
ཁ་བཏགས་ཆེ་བའི་སྟེར་བྱིན་བཅས་པ་བསྟན་འགྲོའི་དོན་དུ་གདན་ས་འོག་ཏུ་ཕྱིན་པར་ལེགས་ཚོགས་ཀྱི་ལུང་བསྟན་མང་དུ་སྩལ། སྙན་དར་སོགས་གཟབས་རྒྱས་ཕུལ་ཞིང་གཞིས་བྱེས་ཀྱི་ཕྲིན་བཅོལ་བྱས། དེ་ནས་རིམ་གྱིས་བསྐྱོད་དེ་དང་ལ་ཁར་མཛོད་པ་དང༌།
ཚ་བ་བླ་མ་བསྟན་འཛིན་གྲགས་པ། དཔལ་གནས་ནས་ཚ་བོ་དཔོན་གཡོག་རྣམས་ཀྱིས་བསྐྱལ། གང་ཅིར་ཅག་ཐོན་དགོས་ཚུལ་བཀོད་པ་དང་བཀའ་བསྒོ་རྒྱས་པར་བྱས་ཏེ་ཁོང་རྣམས་ཕྱིར་ལོག
།རིམ་གྱིས་སྟོད་ལུང་བརྒྱུད་ཡངས་པ་ཅན་དུ་འབྱོར། གནས་མཇལ་རྒྱས་པར་ཞུས་ཤིང་མང་སྐོལ་གྱི་ཐོག་བསྔོ་རྟེན་ཡང་ཕུལ། ངེད་ལའང་སྣེ་ལེན་དང་སྟེར་སྦྱིན་མཛད། ལམ་ཐོག་ཏུ་སྡེ་རྣམས་ཀྱིས་བསྙེན་བཀུར་བཟང་བ་བྱུང་ཞིང༌།
འུ་ཡུག་ཕུའི་ཆུ་ཚན་དུ་ཁྲི་ཆེན་ཆིབས་ཁ་བསྒྱུར་འདུག་པ་ཕྱག་དབང་ཞུ་བར་ཕྱིན། དྲུང་འཁོར་རྣམས་ཀྱིས་མཇལ་དར་བཅས་བསུ་བར་བྱུང༌། རྟ་སོགས་ཀྱི་ཕྱག་རྟེན་རྒྱས་པར་ཕུལ།
སྣེ་ལེན་གཟབས་རྒྱས་གནང་

སྒོ་བ་ལ་དང་ཐོབ་རྒྱལ་བརྒྱུད་མཚལ་དུ་བསྡད་པར། ནུབ་མོ་རྨི་ལམ་དུ་ཡུལ་ལྗོངས་སྐྱིད་པོ་ཞིག་ན་ཤིང་སྡོང་ཆེན་པོ་ཕལ་ཆེར་བསྐམས་པ་ཞིག་གི་འདབས་ན་ཀྱེ་རྡོར་དང༌། འཁོར་ལོ་སྡོམ་པ་ཡབ་ཡུམ་སོགས་ཡི་དམ་གྱི་ལྷ་འགའ་རེ་བཞུགས་འདུག་པ་ནི་སངས་རྒྱས་ཀྱི་གདུང་དྲི་མ་མེད་པ་བཞུགས་པའི་ལྟས་སུ་གོ
།འོན་ཀྱང་ཤིང་སྐམ་ནི་བསྟན་པ་ཅུང་ཞིག་ཉམས་དམའ་བར་ལྟ་བར་འདྲ། ཕྱི་ཉིན་གདན་ས་ཆེན་པོ་རྩེ་གདོང་དུ་བཅར་སྐབས།
ཕྱག་མཛོད། མཆོད་དཔོན། མགྲོན་གཉེར་སོགས་མང་བ་ཞིག་རྟ་བསུར་གནང༌། གཟིམས་ཁང་ཐོག་ནས་བསང་དང༌། ནང་ཟན་རྣམས་ཀྱིས་བསུ་བ་དང་བཅས་བླ་བྲང་སེར་མོར་བསྡད། ཕྱི་ཉིན་འཇམ་དབྱངས་སྐུ་མཆེད་ཀྱི་མཇལ་ཁར་ཕྱིན།
གཟིམས་ཆུང་གི་སྒོ་ནང་དུ་བསུ་བར་ཕེབ། མཇལ་དར་དང་ཕྱག་འབུལ་གནང་བྱུང་བར་ངེད་ཀྱིས་ཀྱང་མཇལ་དར་ཕྱག་འབུལ་སོགས་ཞུས་ཤིང༌། གོས་དར། བཞུགས་གདན། ཇ། ཁྲབ། རྟ། མཛོ་སོགས་མང་བ་ཞིག་གི་འབུལ་བ་གཟབས་རྒྱས་དང༌།
རྒྱལ་ཡུམ་ལའང་རྟ་བཟང་བས་གཙོས་ཚན་གྲངས་རྒྱས་པར་ཕུལ། གཞིས་ལེན་ཀྱང་རྒྱས་པར་གནང༌། འཕེལ་རྒྱས་སུ་བདག་ཆེན་རིན་པོ་ཆེའི་མཇལ་ཁར་ཕྱིན། ཁྲི་ཐོག་ནས་བཞེངས་པ་དང་གདན་བཟོས་བཅས་ཤིན་ཏུ་ཆེ་བ་དང༌།
གཞིས་ལེན་གཟབས་པ་གནང༌། ངེད་ཀྱིས་ཀྱང་རྟ་ལེགས་པ་སོགས་ཕྱག་རྟེན་རྒྱས་པར་ཕུལ། ཕྱི་ཉིན་རྟེན་འབྲེལ་གྱི་སྟབས་སྲས་ཡུམ་ལྷན་དུ་གྲུབ་ཐོབ་ཚེ་དབང་ཕུལ།
ལྷུན་པོ་རྩེ་ནས་འབོད་མི་གནང་བས་མཇལ་ཁར་ཕྱིན་པར་ཕྱག་མཛོད་ཀྱིས་གཙོས་དྲུང་འཁོར་རྣམས་བསུ་བར་བྱུང༌། སྐུ་ཞབས་སུ་གདན་བཟོས་མཐོ་བ་དང་བཅས་སྟོན་མོ་རྒྱས་པར་གནང༌། ཞྭ་ལུར་ཕ་བླ་མ་དེ་ཉིད་ཀྱི་མཆོད་འབུལ་དུ་ཇ།
མཛོ། གོས་དར་སོགས་འབུལ་མི་རྫོང་བདའ་བྱས།

ཆོས་སྡེ་སྲིད་གསུམ་རྣམ་རྒྱལ་དུ་མང་ཇ་དང༌། སྤྱི་འབུལ། བསྔོ་རྟེན། རྣམ་གཞག་སོགས་གཟབས་རྒྱས་སུ་ཕུལ་ཞིང༌། ཕྱག་མཛོད་སོགས་ཕྱག་ཕྱི་དྲག་གྲས་ལ་སྐྱེས་མ་གཟབས་པར་བྱས། མ་འགྱངས་པར་སློབ་དཔོན་ཆེན་པོ་ཨ་བྷ་ཡཱ་ཀ་ར་དང་དརླན་ཨཱ་ཙརྱས་བཀྲལ་བའི་རྡོ་རྗེ་ཕྲེང་བའི་དཀྱིལ་འཁོར་ཉེར་གཉིས་དང༌།
དགེ་ལེགས་སུ་བྱ་བའི་དཀྱིལ་འཁོར་གསུམ་སྟེ་བཞི་བཅུ་ཞེ་ལྔའི་དཀྱིལ་འཁོར་དུ་དབང་ཟླ་བ་གཅིག་ཏུ་རས་བྲིས་ཀྱི་སྟེང་ནས་ཕུལ་ཞིང༌།
གཞན་ཡང་བཀའ་གནང་ལྟར་སྒྲུབ་ཐབས་བརྒྱ་རྩ་སོགས་དབང༌། རྗེས་གནང༌། ལུང་བཅས་མང་ཙམ་ཕུལ་སྐབས་གོང་ས་ཆེན་པོ་ནས་ཕྲན་བུ་ལུས་གཅོང་བ་དང་ཆུའང་འཕྲོད་མདོག་མ་ཁ་བས་མགྱོགས་ཙམ་ཕྱིར་ལོག་བྱས་ནས་འགབ་ཚུལ་གྱི་བསླབ་སྟོན་བཀའ་ཤོག་རིན་པོ་ཆེའི་སྤྱི་བོར་ཕེབ་པ་དང༌།
རྒྱུན་གྱི་དབང་པོ་ནས་མཛོད་པའང་ན་བ་བཅས་གང་ཅིའི་སྟབས་འབོད་མི་བྱུང་བས། སྐུ་མཆེད་ལ་དགོངས་ཁྲོལ་ཞུས་པས་གནང༌།
སྟོན་མོ་གཟབས་རྒྱས་ཐོག་གནང་སྦྱིན་དཔངས་མཐོ་བ་སྩལ། བསྟན་པའི་འཛིན་སྐྱོང་གི་སྙན་འབུལ་རྒྱས་པར་ཞུས། ཐུགས་ཡིད་གཅིག་འདྲེས་ཀྱིས་ཕྱིར་འོང་སྐབས་བླ་བྲང་སེར་མོའི་རྡོ་སྐས་མགོ་བར་སྐུ་མཆེད་སྐྱེལ་མར་ཕེབ།
ལྷུན་པོ་རྩེ་དང་ཡབ་སྲས་སོ་སོའི་ཕྱག་མཛོད། མཆོད་གཟིམས། མགྲོན་གཉེར་སོགས་ཀྱི་ཐབ་སྐྱེལ། ལས་ཚན་ཁག་རྣམས་དང༌། གསོལ་ཇ་བཅས་སྒྲོལ་མ་རི་བར་གནང༌།
ངེད་རང་ནས་ཀྱང་གང་ཅིའི་སྙན་འབུལ་བཅས་ཚན་གྲངས་གཟབས་པར་བྱས། འབྲས་ཡུལ་སྐྱེད་ཚལ་ནས་མཁན་རིན་པོ་ཆེ་དང་སྤྱི་བསོད་འོང་དགོས་ཚུལ་གྱི་ཕྱག་བྲིས་བང་ཕྱིན་བཅས་རྩེ་གདོང་དུ་ཡོད་སྐབས་འབྱོར་པ་དང༌།
བསྐྱར་མནན་ཆེ་ཙམ་བྱུང་བས་དེ་ཕྱོགས་སུ་རིམ་གྱིས་ཕྱིན་པས་རོང་བཙན་

སྤུན་གནས་པའི་ཐད་དུ་སྐྱེད་ཚལ་ནས་རྟ་བསུ་དང༌། ཐབ་བསུ་བཅས་འབྱོར། དགོན་གནས་མཐོང་ཙམ་ནས་ཡིད་ཤིན་ཏུ་བདེ་ཞིང་དད་གུས་ཀྱི་བ་སྤུ་ལྡང་བར་གྱུར་ཅིང༌། ཉི་མ་གདུགས་འཇམ་པ་དང་འཇའ་སྤྲིན་གྱིས་ཁེངས།
བླ་བྲང་དང་གྲྭ་ཁང་སོ་སོའི་སྟེང་ནས་བསང་དང༌། དགེ་འདུན་རྣམས་ཀྱི་སེར་ཕྲེང༌། ཚོགས་དུང་མཁས་པའི་དཀར་པོ་རྒྱང་གྲགས་བཏང་སྟེ་མཆོད་རྫས་བཅས་བསུས། བླ་བྲང་རྒྱབ་ཏུ་མཇལ་དར་བཅས་མཁན་རིན་པོ་ཆེ་བསུ་བར་ཕེབ།
ངེད་ཀྱིས་ཞོན་པ་ལས་བབས་ཏེ་ཕྱག་ལན་ཙམ་བྱས། དགེ་འདུན་རྣམས་ཀྱིས་རྡོ་གཅལ་དུ་མཇལ་དར་དང་བྱིན་རླབས་ཞུས་གྲུབ་ནས། བླ་བྲང་གི་གཟིམས་ཆུང་ངོ་མཚར་དུ་བསྡད། མང་ཇ་ཞིག་འཕྲལ་དུ་ཞུས།
མཁན་རིན་པོ་ཆེ་གཞིས་ལེན་ཚུལ་དུ་བཞུགས་ནས་དགོན་གནས་དང༌། འཆད་ཉན་སོགས་ཀྱི་གསུང་གླེང་རྒྱས་པར་མཛད། ཕྱི་ཉིན་མང་ཇ་སྦྱོར་སྦྲེལ་ཐོག་མཁན་རིན་པོ་ཆེ་ཚོགས་སུ་ཕེབ་བར་རྟས་གཙོས་དགུ་ཚན་བཟང་བ་དང༌།
གྲྭ་མང་ལ་སྦྱི་འབུལ་དཔངས་མཐོ་བ་ཞུས། གཞིས་ལེན་གྱི་སྟོན་མོ་དཔངས་མཐོ་བ་བྱུང་ཞིང༌། ཀུན་མཁྱེན་ཆེན་པོ་སངས་རྒྱས་འཕེལ་གྱི་བཞུགས་ཁྲིར་བོས་ཏེ་མཁན་པོ་དང༌། སྤྱི་སོ་གྲྭ་མང་གི་སྟེར་ཆ་རྒྱ་ཆེར་མཛད།
ངེད་རང་ནས་ཀྱང་ཚོགས་སུ་སྟོན་པ་གནས་བརྟན་བཅུ་དྲུག་དང༌། ས་སྐྱའི་ཟབ་ཆོས་ཕྱག་རྡོར་འབྱུང་པོ་འདུལ་བྱེད། ལོ་མ་གྱོན་མ་རྣམས་ཀྱི་རྗེས་གནང་དང༌། བསྔོ་སྨོན་གྱི་རྒྱས་འདེབས་རྒྱས་པར་ཞུས།
དགོང་མཁན་རིན་པོ་ཆེ་དང་ཁོ་སེ་དཔོན་སློབ་ཀྱིས་གཙོས་བཀའ་རམས་ཁ་ཤས་ལ་མགོན་པོ་གུར་ལྷ་བརྒྱད་ཀྱི་རྗེས་གནང་བྱས། ཕྱི་ཉིན་གྲྭ་པ་ཁ་ཤས་རབ་བྱུང་དང༌། ཁམས་པ་གྲྭ་ཚང་དུ་བོས་པར་ཕྱིན།
སྣེ་ལེན་དང་སྟེར་སྦྱིན་མང་དུ་བྱུང༌། ངེད་རང་ནས་ཀྱང་གྲྭ་ཇ་དང་སྟེར་སྦྱིན་བྱས།

མཁན་ཟུར་པ་ཀུན་དགའ་ནོར་བུས་གཟིམས་ཤག་ཏུ་འབོད་བར་མཛད། གཞིས་ལེན་གཟབས་པར་བྱུང་ཞིང་ཚེ་དབང་ཞིག་ཕུལ། ཁྲོ་ཕུ་ཐོག་ཐུབ་མའི་སྐུ་གཉིས་དང་ན་བཟའ་སྐོར། དར་རས་སྣམ་བུ་སོགས་ཀྱི་སྟེར་སྦྱིན་མཛད།
དེ་དགོང་བླ་བྲང་དུ་གྲྭ་པ་ཁ་ཤས་ལ་རྟ་མགྲིན་གྱི་རྗེས་གནང་དང་ལུང་ཁ་ཅིག་འདོད་པ་ལྟར་བྱས། ཕྱི་ཉིན་རྫོང་དཀར་བ་རྣམས་ཀྱིས་སྤྱི་དབང་ཞིག་དགོས་ཚུལ་བྱུང་བར་ཚེ་དབང་བྱས། མཁན་རིན་པོ་ཆེ་གྲྭ་མང་དང་བཅས་པ་ཐག་ཤིན་ཏུ་རིང་བར་སྐྱེལ་མར་ཕེབས་པས་རྟ་ལས་བབས་ཏེ་འཆད་ཉན་སོགས་བསྟན་པའི་མིག་རྒྱན་ལ་ཕན་པ་དགོས་ཚུལ་གྱི་སྙན་འབུལ་ཞུས།
རྟེན་འབྲེལ་མཚོན་བྱེད་ཙམ་ཕུལ་ནས་ཕྱིར་འོངས་པའི་ལམ་དུ་གཏེར་སྟོན་རིག་འཛིན་ཆེན་པོ་ལྕོག་དཀར་དུ་བཞུགས་པས།
ལྕོག་དཀར་སྤྲུལ་སྐུ་དང་ལྷན་དུ་བླ་བྲང་རྩེ་ནས་ལྷ་བསང་དང༌། དུང་ཆེན་གཏོང་བ། མགྲོན་གཉེར་ཀོ་བས་སྒྲོལ་ཏེ་གསོལ་ཇ་དང༌། རྟེན་འབྲེལ་མཚོན་བྱེད་བཅས་གང་ཅིའི་གནས་ཚུལ་གནང༌།
ངེད་རང་ནས་ཀྱང་ལན་གྱི་སྙན་འབུལ་ཞུས། དེ་ནས་རིམ་གྱིས་འཕྲང་སྒྲོལ་ལྷ་རྒྱལ་གླིང་དུ་བསྡད་སྐབས། ཡུལ་པ་སོ་སོས་བསྔོ་ཞུས་དང་འཕྲད་མི་ཤིན་ཏུ་མང་བར་བྱུང་བ་རྣམས་ལ་འདོད་སྦྱར་བྱས།
སྐྱེ་ཚལ་འོག་ནས་དགོན་གནས་སུ་འོང་དགོས་ཚུལ་གྱི་ཕྱག་བྲིས་འབྱོར་བས་ཁས་བླངས། ཕྱི་ཉིན་དགོན་གནས་སུ་ཕྱིན་པས་མཁན་སློབ་སོགས་ཁ་ཤས་ཀྱིས་རྟ་བསུ་དང༌། དགེ་འདུན་རྣམས་ཀྱིས་སེར་ཕྲེང་རྒྱས་པར་མཛད་ཅིང༌།
བླ་བྲང་དང་གྲྭ་ཁང་སོ་སོ་ནས་ལྷ་བསང་བཏང༌། འབྱོར་འཕྲལ་ཁྲི་ཐོག་ཏུ་བོས་ནས་གྲྭ་དམངས་ཀྱིས་མཇལ་དར་གནང༌། ངེད་ཀྱིས་མང་ཇ་སྦྱོར་སྦྲེལ་ཐོག་མཁན་སློབ་སོ་སོར་ཚན་གྲངས་དང༌།
གྲྭ་མང་ལ་སྤྱི་འབུལ་གཟབས་པར་བྱས། གཞིས་ལེན་རྒྱས་པ་དང་སྤྱི་སོ། མཁན་སློབ། གྲྭ་མང་ཚང་མས་སྟེར་ཆ་དཔངས་

མཐོ་བར་མཛད། ཚོགས་སུ་ཚེ་དབང༌། རྟ་མགྲིན། ཕྱག་རྡོར། སེང་གདོང་མ་སོགས་ཀྱི་རྗེས་གནང་བྱས། ཞག་གཉིས་བསྡད་རིང་ཡུལ་པ་རྣམས་ཀྱིས་བསྔོ་སྨོན། བྱང་བུ་བཞུ་བ། མ་ཎིའི་ལུང་སོགས་དགོས་ཟེར་མི་ཤིན་ཏུ་མང་བ་ཞིག་བྱུང་བར་སོ་སོར་འདོད་པ་ལྟར་བྱས།
མཁན་སློབ་དང་གྲྭ་མང་གིས་སྐྱེལ་མ་མཛད། དགོན་གནས་འཛིན་སྐྱོང་སློབ་གཉེར་སོགས་ཀྱི་སྙན་འབུལ་ཞུས། དེ་ནས་རིམ་གྱིས་སྣེ་ཐང་རྒྱ་གྲོང་དུ་འབྱོར་སྐབས།
འཕགས་སྡེའི་བྲག་སྣེའི་དགོན་གནས་སུ་ཤོག་གསུང་པས་ཕྱིན། གཞིས་ལེན་རྒྱས་པར་བྱུང༌། ཁྲི་ཐོག་ཏུ་ཕྱིན་སྐབས་གྲྭ་དམངས་ཀྱིས་མཇལ་དར་བླངས། ནང་མཇལ་རྒྱས་པར་ཞུས། སྤྱི་སོ་དང་གྲྭ་པ་སོ་སོས་སྟེར་ཆ་བཟང་བར་མཛད།
ཚོགས་སུ་འདོད་ཆོས་ཀྱི་དབང་དང༌། དགོང་མོ་མགོན་པོའི་རྗེས་གནང་སོགས་ཐུགས་འདོད་ལྟར་ཞུས། ངེད་རང་ནས་མང་ཇའི་ཐོག་སྤྱི་འབུལ་དང་སྔགས་མདུད་བྱིན་རྟེན་སོགས་སོ་སོར་ཕུལ།
བསྔོ་སྨོན་གྱི་རྒྱས་འདེབས་དཔྱིས་ཕྱིན་པར་བྱས། འོར་དུ་ལུང་བསྟན་སྒྲོལ་མ་མཇལ་བར་ཕྱིན། སྙན་དར་དང་མཆོད་པ་ཕུལ་ཞིང་བསྟན་འགྲོའི་དོན་དུ་སྨོན་ལམ་རྒྱས་པར་བཏབ། དེ་ནས་རིམ་གྱིས་གོང་ས་ཆེན་པོ་ཡས་ཕྱིན་གྱི་མཇལ་ཁར་ལྷ་སར་ཕྱིན།
ཕྱག་དབང་གི་སྙན་འབུལ་ཞུས་པས་དེང་སང་ནང་མཚམས་ཤིག་ཡིན་པས་ཞག་བཅུ་སྐོར་ཞིག་སྒུགས་གསུང་པའི་བསླབ་སྟོན་ཕེབ། ཟུར་ཆས་རྒྱས་པར་སྩལ། ཞག་བཅུ་སྐོར་ནས་ཕྱག་དབང་ལ་ཕྱིན་པས་ཤིན་ཏུ་དགྱེས་པའི་ཚུལ་དང་བཅས་རྩེ་གདོང་དུ་ཆོས་ཕུལ་བ་སོགས་ཀྱི་དྲི་བ་ཞིབ་ཏུ་སྩལ།
མགྲོན་ཁང་དུ་སྟོན་མོ་གནང་སྐབས་དགེ་སློང་རིན་པོ་ཆེ་གནང་ནས་སང་ནས་རྒྱལ་སྒོ་ཕྱེ་འཕྲལ་འབྱོར་བར་གྱིས།
དྲི་བ་ཞིབ་ཏུ་བྱེད་རྒྱུད་ཡོད་སྩལ། ཕྱིན་ཉིན་ནས་སྔ་བར་སྐུ་ཞབས་སུ་བཅར། གཟིམས་ཆུང་ཉི་འོད་འཁྱིལ་བའི་ཕེབ་སྐས་

བར་མགྲོན་གཉེར་གྱིས་བསྐྱལ། དེ་ནས་ཨེ་མ་ཕྱི་ལགས་ཀྱིས་བསུས་ནས་མཚན་གཟིམས་གཟིམས་ཆུང་དུ་ཕྱིན། སྐུ་མདུན་དུ་གདན་བཟོས་བཅས་འདུག་པར་ཕྱག་དབང་ཞུས་ནས་བསྡད། དགྱེས་པའི་ངང་ནས་རྒྱུད་སྡེ་འོག་མ་གསུམ་གྱི་ཕྱག་ལེན་བཅས་པའི་དྲི་བ་ཞིག་ཏུ་སྩལ་བར་ངོར་ལུགས་དང་བྱིངས་ཀྱི་ཕྱག་ལེན་སོ་སོར་དབྱེ་ནས་སྙན་འབུལ་ཞུས་པར་ཐུགས་ཤིན་ཏུ་དགྱེས་པས་ཉིན་ལྔའི་རིང་དྲི་བ་ཞིབ་ཏུ་གནང༌།
སླར་འཕྲོས་རྣམས་འདི་ཁར་འབྱོར་སྐབས་བྱེད་གནང༌།
གནང་སྦྱིན་རྒྱས་པར་སྩལ། མགྱོགས་ཙམ་ཞབས་བརྟན་ཞིག་འབུལ་བར་འོངས་ན་ཇི་ལྟར་ལགས་ཞུས་པས། དེ་ཁ་མཛད་ཆོག་བཀའ་དྲིན་བསྐྱངས། སྐུ་ཞབས་ནས་ཕྱིར་འོང་སྐབས་མོས་གུས་གྱི་སེམས་ཤིན་ཏུ་གདུང་བས་འོང་མི་ཕོད་པ་ལྟ་བུ་ཞིག་བྱུང༌།
ཕྱི་ཉིན་ལྷ་ས་ནས་སྒོ་ལ་ནང་དུ་འབྱོར། སང་རྒྱན་རིན་པོ་ཆེས་དབུས་ནཱ་ལེནྡྲའི་བླ་ཁག །དབུ་ཆོས། མི་སྣ། ངེད་རང་གི་ནང་བཟན་སྐྱ་སེར་རྣམས་ཀྱིས་རྟ་བསུ་དང་ཐབ་བསུ་འབྱོར།
རིམ་གྱིས་བསྐྱོད་དེ་རྣམ་པར་རྒྱལ་བའི་ཆོས་གྲྭ་མཐོང་ཙམ་ན་བླང་བྲང་ཁག་དང༌། ཁམས་ཚན་སོ་སོ་ནས་ལྷ་བསང༌། དར་འཕྱར། དུང་ཆེན་སོགས་རྒྱས་པ་དང༌།
ནམ་མཁའ་གཡའ་དག་ཅིང་འཇའ་སྤྲིན་ཁ་དོག་སྣ་ཚོགས་ཤར་བ་ནི་འཁོན་རིགས་འཇམ་དཔལ་རྡོ་རྗེ་སྐུ་མཆེད་ལ་ཆོས་བདག་པོར་ཕུལ་བ་གེགས་མེད་དུ་འཁོར་བ་ལ་རོང་སྟོན་ཐམས་ཅད་མཁྱེན་པ་ཐུགས་དགྱེས་པའི་མཚན་མ་ཡིན་ནམ་སྙམ།
དགེ་འདུན་རྣམས་ཀྱིས་གདུགས། རྒྱལ་མཚན། བ་དན། རོལ་མོའི་བྱེ་བྲག་སོགས་སེར་ཕྲེང་གིས་བསུ་བ་ཤིན་ཏུ་རྒྱས་པར་མཛད། བླང་བྲང་དུ་འབྱོར་འཕྲལ་ཚོགས་ཆེན་རྣམས་ཀྱིས་མཇལ་དར་ཕྱུར་བུར་སྤུངས།
ངེད་རང་ནས་འདུ་ཁང་ཆེན་པོར་མང་ཇ་དང་གསོལ་བ་ཞུས། ཕྱི་ཉིན་

མང་ཇའི་ཐོག་སྐྱེས་མའི་ཚུལ་དུ། བླ་ཁག་ལས་ཚན་རྣམས་དང་ཚོགས་སུ་སྤྱི་འབུལ་བྱས། དེ་ནས་བཟུང་ཞག་ཁ་ཅིག་གི་རིང་བླ་བྲང་ཁག་དང་ཁམས་ཚན་སོ་སོས་ཇ་ལ་བོས། ལེགས་བྱའི་སྟེར་སྦྱིན་རྒྱས་པར་བྱས། དེ་ནས་ཆོས་གཞིས་མཁར་གདོང་སོགས་སུ་ཕྱིན།
གཡོག་རིགས་རྣམས་དང་ཡོན་བདག་སོ་སོས་འཕྲད་པར་བྱུང་སྟེ་སྟེར་སྦྱིན་རྒྱས་པར་བྱུང༌། དེ་ནས་སྒོམ་ཁང་སོགས་དགོན་ཁག་རྣམས་ལ་ཕྱིན། གྲྭ་རིགས་ཡོན་བདག་ཚང་མས་དད་གུས་ཀྱི་མཆི་མ་འཁྲུག་བཞིན་པ་དང་བཅས་སྟེར་སྦྱིན་སོགས་ལེགས་པ་བྱུང༌།
ཆོས་འབྲེལ། མང་ཇ། སྔགས་མདུད། བྱིན་རྟེན་སོགས་ཚིམ་པར་བྱས། རྒྱུན་གྱི་དབང་པོར་འབྱོར། ཉག་རེའི་འབུལ་སྐྱེལ་བ་དང༌།
འགྲུལ་བ་ཕྱིར་ལོག་མི་རྣམས་ལ་རབ་བྱུང༌། བསྙེན་རྫོགས། སོ་སོར་འདོད་ཆོས་སོགས་ལུགས་གཉིས་ཀྱི་བདག་རྐྱེན་བཅས་ཕྱིར་རྫོང་བྱས། འདི་སྐབས་ལྕགས་ཟམ་ནས་ཞབས་དྲུང་རིན་པོ་ཆེ་ཕེབས་པ་སྟབས་འགྲོས་སུ་སོང་བས་སེར་ཕྲེང་སོགས་གྲྭ་མ་འགྲིགས་ཀྱང་ཕེབ་བསུ་སོགས་གང་ལེགས་ཞུས་ནས།
འདི་ཁའི་དབོན་དང་ལྷན་དུ་མགོན་པོ་བྲག་རྫོང་མའི་ཁྲིད་འཇམ་དབྱངས་མཁྱེན་བརྩེའི་ཡི་གེ་བཞིན་སྨིན་རྒྱས་སུ་ཕུལ་ཞིང༌།
ཚུར་ཡང་གྲུབ་ཐོབ་ཆེན་པོའི་ཚེ་དབང་སོགས་སྩལ་ཏེ་ལུགས་གཉིས་ཀྱིས་མཉེས་པར་བྱས་ནས་ཕར་ཕེབ། ལོ་མཇུག་རིམ་གྲོ་སོགས་སྔ་རྒྱུན་ལྟར་བསྒྲུབས། ༈ ཆུ་ཁྱི་ལོར་གསལ་ཚེས་ཀྱི་ལོག་གསར་གྲུབ་ནས་ཚེ་སྒྲུབ་ཅིག་ལ་བསྡད།
གྲོལ་འཕྲལ་ཉན་པོ་ནས་འོང་དགོས་ཚུལ་གནང་བ་བཞིན་ཕྱིན། མདོག་སྟོན་བརྩེ་ཆེན་ཀུན་དགའ་བཀྲ་ཤིས་ཁུ་དབོན་དང་མཇལ། ཚེ་དབང་དང་རྗེས་གནང་ཁ་ཤས་ཕུལ། མཆོད་མཇལ་རྒྱས་པར་ཞུས་ཤིང༌།
སྟོན་མོ་གནང་སྦྱིན་དཔངས་མཐོ་བ་སྩལ། དུག་གི་ནད་རོས་འཚེ་བ་རྒྱུན་རིང་ཙམ་བྱུང་བར་སྨན་དཔྱད་

རིམ་གྲོ་སོགས་བྱེད་སྐབས་གོང་ས་ཡས་ཕྱིན་དུ་ཞབས་བརྟན་འབུལ་བར་བཅར་ན་ཇི་ལྟར་ལགས་ཀྱི་ཞུ་ཡིག་འབུལ་བར་མགྲོན་གཉེར་རིན་ཆེན་རྫོང་བདའ་ཞུས་པར། གོང་ས་ཆེན་པོ་སྐུ་ཤིན་ཏུ་ལྟེམས་པས་མགྲོན་གཉེར་བཀའ་བློན་ཤག་ཏུ་བོས་ནས།
རྣམ་འཇོམས་དང༌། ཁྲོ་བོ་སྨེ་བརྩེགས། ཁྲོ་མོ་སྨེ་བརྩེགས་ཀྱི་ཕྱག་ལེན་མང་བ་བྱེད་ཡོད་མེད་ཀྱི་དྲི་བ་གནང་བར་ཡོད་ཚུལ་ཞུས་པས། མཁར་རྩེར་སྒྲོལ་དཀར་གྱི་ཞབས་བརྟན་ལ་ཡོད་ཐོག་རྣམ་འཇོམས་དང༌།
ཁྲོ་བོ་དང༌། ཁྲོ་མོ་སྨེ་བརྩེགས་ཀྱི་ཆོ་ག་གཏོང་དགོས་པའི་བཀའ་ཤོག་དང༌། ཞབས་བརྟན་འགྱང་ཙམ་ཀྱིས་གནང་བའི་བསླབ་སྟོན་ཕེབ། དེ་སྐབས་རྨི་ལམ་དུ་དགོང་གཅིག་ཉི་མ་གཟས་ཟིན་པ་འཇས་བསྐོར་བཞིན་གཞིབ་པ་དང༌།
ཡང་དགོང་གཅིག་བཙུན་པ་ཞིག་གིས་གོང་ས་མཇལ་བར་ཤོག་ཟེར། ཕྱིན་པས་ལྷོ་ཕྱོགས་ཀྱི་ནམ་མཁའ་ན་གོང་ས་ཆེན་པོ་བཞུགས་འདུག་པའི་སྐུ་ལས་འོད་ཟེར་འཕྲོས་པ་ངེད་ལ་ཕོག་པས་སེམས་ཤིན་ཏུ་དགའ་བས་དད་གུས་ཀྱིས་ལག་པ་ཐལ་མོ་སྦྱར་ཏེ་གསོལ་བ་བཏབ་པས།
རེ་ཞིག་ནས་འཇའ་ཚོན་གྱི་རྣམ་པར་ཡལ་སོང་བས་སེམས་སྐྱོ་བ་དང་བཅས་གཉིད་སད་པས་མིག་ནས་མཆི་མ་འབབས་པ་ཞིག་བྱུང་བས་སེམས་མ་བདེ་བས་དགེ་སློང་རིན་པོ་ཆེར་སྐུ་ཁམས་ཇི་ལྟར་ལགས་ཀྱི་བསླབ་སྟོན་ཞུ་བའི་ཞུ་ཡིག་ཕུལ་བར།
མདངས་སང་སྐུ་ཤིན་ཏུ་ལྟེམ་པ་བྱུང་ཀྱང༌། ད་ཆ་སྐུ་ཁམས་རེ་དྭངས་བྱུང་བས་སེམས་མི་བདེ་བ་མི་དགོས་པའི་ལན་ཞིག་གནང་བྱུང་ཞིང་གཅོད་རྒྱའང་དམ་པར་བཀའ་དྲིན་བསྐྱངས་སོང༌།
སྡེ་དགེ་དབོན་པོ་ཀུན་དགའ་རབ་བརྟན་དཔོན་གཡོག་གཙང་ནས་འཁོར་བའི་ཆོས་གསན་པར་ཟླ་བ་གཉིས་ཙམ་བཞུགས་རིང༌།
ཀྱེ་རྡོར་རྒྱུ་དབང༌། མགོན་པོ་བྲག་རྫོང་

མའི་ཕྱི་ནང་གི་ཁྲིད་དང༌། མགོན་པོ་ཟུར་བཀའ་མང་བ། རྣམ་སྲས་ལྔ་ཕྲག་གསུམ་པ་སོགས་དབང༌། རྗེས་གནང༌། ལུང་སོགས་ཤིན་ཏུ་མང་བར་ཕུལ། གོས་དར། གསེར། ཇ་སོགས་ཀྱི་སྟེར་སྦྱིན་བཟང་བར་མཛད། ངེད་རང་ནས་ཀྱང་བྱིན་རྟེན།
གོས་དར། འཁར་རྔ་ལེགས་པ། སྣམ་བུ་སོགས་ཀྱིས་རྫོང་བ་བྱས་ཏེ་བོད་ཆེན་པོའི་རྒྱལ་ཁམས་སུ་ཕྱིར་ལོག །སྟོན་སྐུ་མཚམས་བཅད་རྒྱའི་སྐབས་ཡས་ཕྱིན་དུ་ཞབས་བརྟན་འབུལ་བར་ཕྱིན།
སྒྲོལ་དཀར་གྱི་ཆོ་ག་ལ་བརྟེན་པའི་ཞབས་བརྟན་རྒྱས་པར་ཕུལ་ཞིང༌། འབུལ་བའང་ཚང་མས་སྔར་རྒྱུན་ལྟར་ཕུལ། འདི་དུས་སྡེ་སྲིད་སྐུ་ཞབས་ཞལ་མདངས་ཤིན་ཏུ་ནག་པར་འདུག་པས་བློ་མ་བདེ་བར་བྱུང༌། ཚོགས་པ་རྣམས་ཞག་བཅུའི་རིང་སྐུ་རིམ་གནང༌།
དེའི་རིང་ངེད་ལྷོར་གནས་ཚང་དུ་བསྡད། ཟུར་ཆས་གཟབས་པ་སྩལ། དོན་གཉེར་ཁ་ཤས་ལ་རྗེས་གནང་དང་རབ་བྱུང་ཀྱང་བྱས། སྐུ་རིམ་གྲུབ་ནས་ཐོན་ཕྱག་གི་མཇལ་ཁར་ཕྱིན།
སྟོན་མོ་དང་གནང་སྦྱིན་རྒྱས་པར་སྩལ་ནས་བསྟི་གནས་སུ་འབྱོར། འགྲུལ་པ་མང་བར་ཇ་ལེན་པ་དང་ལྷན་ཏུ་འབྱོར་བར་ལུགས་གཉིས་ཀྱི་བདག་རྐྱེན་གང་ལེགས་སྤྲད། ལོ་འདིར་གདན་ས་ཆེན་པོ་རྩེ་གདོང་ནས་འཇམ་དབྱངས་སྐུ་མཆེད་ཡབ་ཆོས་ཀྱི་གཙོ་བོར་གྱུར་པ་ཐུན་མོང་གདུལ་བྱའི་སྤྱོད་ཡུལ་མིན་པ་ཟབ་མོ་སློབ་བཤད་གསན་བར་ཆིབས་ཁ་བསྒྱུར་བའི་ཕེབ་བསུར་འདི་ཁ་ནས་མགྲོན་གཉེར།
སྤྱི་སོ་ནས་ཆོས་ཁྲིམས་མི་སྣ་བཅས་རྫོང་བདའ་བྱས།
རྒྱལ་ན་མོ་ཆེར་ཕེབ་སྐབས་ངེད་རང་བླ་ཁག་ལས་ཚན་བཅས་བཞི་བཅུ་སྐོར་ཕེབ་བསུར་ཕྱིན་ཞིང༌། མཇལ་ཁ་དང་ཁ་བཏགས་ཀྱི་ཕར་འབུལ་ཚུར་གནང་ཚར་དུ་དངར། ལྷ་ཁང་རྒྱལ་སྨད་དཔོན་སློབ་རྣམས་དང༌།
རྒྱལ་ནང་ཡོན་བདག་དྲག་ཞན་ཚང་མ་སྤྲིན་ལྟར་འདུས་ནས་ཞབས་དྲུང་

སྐུ་མཆེད་ངེད་བཅས་ལ་དངོས་པོའི་ཚོགས་རིང་པོར་བསྐྱངས། བསྔོ་སྨོན་སོགས་སོ་སོའི་བློ་བསྟུན་དང་བྱིན་རྟེན་ཕྱག་མདུད་སོགས་བྱིན། ཕྱི་ཉིན་པ་ཚབ་ཏུ་ཆིབས་བཤོལ་ཞིག་གི་སྐབས་པེ་ཀར་ཆོས་སྐྱོང་ཆེན་པོ་དང༌།
ལས་མཁན་བཅས་ཕེབ་བསུའི་ཚུལ་དུ་ཕེབ་ཅིང་མཇལ་དར་ཕུལ་བར་སྙན་ཤལ་དང་ཕྲིན་ལས་བསྐུལ། གྲུབ་རྒྱལ་རེ་སྡེ་པས་ཆིབས་ཞོལ་ཞིག་ཞུས། སྐུ་ཞབས་སྐུ་མཆེད་དཔལ་རྩེར་ཆིབས་ཁ་བསྒྱུར། ངེད་དགོས་གནས་སུ་འབྱོར་ནས་ཕྱི་ཉིན་མཐོང་སྨོན་དང་ཉེ་བར་ཐབ་བསུ་ཞུས།
ཆོས་སྡེ་ཆེན་པོར་ཕེབ་སྐབས་ཚོགས་ཆེན་གྱིས་གདུགས། རྒྱལ་མཚན། བ་དན། རོལ་མོའི་བྱེ་བྲག་དུ་མ་དང་བཅས་སེར་ཕྲེང་རྒྱས་པ་དང༌།
བླ་བྲང་ཁམས་ཚན་སོ་སོའི་སྟེང་ནས་ལྷ་བསང་དང་བཀྲ་ཤིས་ཁྲ་རིང་བརྐྱང་ཞིང༌། བླ་ཁག་ལས་ཚན་བཅས་ཀྱིས་སྤོས་ཀྱིས་སྣ་དྲངས་ཏེ་སྤྱན་འདྲེན་པ་སོགས་བཀོད་པ་ལྟར་རྒྱས་པར་བྱས་ནས་གཟིམས་ཁང་ཆེན་མོར་ཕེབ་སྐབས་ངེད་རང་སྐུ་ཞབས་སུ་ཕྱིན།
གང་ཅིའི་གསུང་གླེང་ཞུས། ཕྱི་ཉིན་སྐུ་སྐྱེས་ཀྱི་ཚུལ་དུ་མང་ཇའི་ཐོག་ངེད་རང་ལ་ཚན་གྲངས་རྒྱས་པ་དང༌། ཚོགས་སུ་འགྱེད་གནང༌། བཅོ་བརྒྱད་དུ་གདན་དྲངས་ནས་གཞིས་ལེན་གྱི་སྟོན་མོ་རྒྱས་པར་ཞུས་ཐོག
།རྒྱན་རིན་པོ་ཆེར་ཆིབས། ཆིབས་རོལ་གྱིས་གཙོས་པའི་འབུལ་བ་དང༌། ཡུམ་ལ་རྟས་གཙོས་པའི་དགུ་ཚན་ཞིག་ཕུལ། ཕྱི་ཉིན་ཚོགས་སུ་ཐམས་ཅད་མཁྱེན་པ་རོང་སྟོན་ཆེན་པོའི་མི་འཇིགས་སེང་གེའི་ཁྲིར་འཇམ་མགོན་ཆོས་ཀྱི་རྒྱལ་པོ་སྤྱན་དྲངས་ཏེ།
གསེར། དངུལ། ཆིབས། ཆིབས་རོལ། ཇ། གོས་དར་སོགས་ཀྱི་འབུལ་དཔངས་མཐོ་བར་ཕུལ་ཞིང༌། བླ་ཁག་ལས་ཚན་སོགས་ཀྱིས་ཀྱང་གང་རྒྱས་ཞུས་སོང༌།
ཆོས་སྡིངས་བརྒྱུད་

ཕོ་བྲང་དུ་མཇལ་ཁར་ཕེབ་པའི་ཞབས་ཕྱིར་ཞུ་ཡིག་བཅས་མགྲོན་གཉེར་རིན་ཆེན་རྫོང་བདའ་ཞུས་ཤིང༌། དེ་བསྟུན་སྐུ་མཆེད་ལ་སློབ་བཤད་འབུལ་རྒྱུའི་མི་གྲངས་ག་ཙམ་ཚུད་ཀྱི་བསླབ་སྟོན་ཞུས་པར། ཆོས་འདི་བཀའ་གཉན་གཤིས་བཅུ་གཅིག་ལས་མང་བ་མི་འགབ་ཚུལ་ཕེབ།
སྐུ་བཟོས། གནང་སྦྱིན། བསླབ་སྟོན་ཤིན་ཏུ་ལེགས་པར་སྩལ་ཞིང་རྒྱུན་གྱི་དབང་པོར་ཕེབ་ནས། དགོངས་བཞེད་ལྟར་གཟིམས་ཆུང་དུ་སྐུ་མཆེད་ཀྱི་ཞབས་ཕྱིར་གྲ་ཕྱི་ཚོགས་པའི་མཁན་རིན་པོ་ཆེ།
གསང་ཕུ་མཆོད་ཁང་དཔོན་སློབ། རྨོར་དཔོན་སློབ་སོགས་དཔོན་སློབ་བཅུ་གཅིག་ལ་སྔ་དྲོ་ལམ་འབྲས་སློབ་བཤད་དང༌། ཕྱོགས་འདུས་ཀྱི་བླ་ཁག་དང་ཚོགས་ཆེན་དུ་ཕྱི་དྲོ་ཚོགས་བཤད་སོ་སོའི་ཕྱག་ལེན་དང༌།
དབང༌། བྱིན་རླབས། ལུང་སོགས་མ་འདྲེས་ཤིང་རྒྱས་པར་ཕུལ། འདི་སྐབས་གཞིས་ནས་དཔོན་སི་བི་བསྙུན་པར་ཕྱིན། ཁྲུས་རྗེས་གནང་སོགས་འཕྲོད་བསྟེན་བྱས་པས་བསྙུན་ལས་གྲོལ་ཏེ་རྒྱུན་གྱི་དབང་པོར་འཕྲལ་ཏུ་ལོག
།སྐུ་མཆེད་བཞུགས་གདན་འཇགས་རིང་བསླབ་སྟོན་ལྟར་ཐུགས་འདོད་ཀྱི་ཆོས་རྣམས་དང༌། ཆོས་ཞུ་བ་སོ་སོར་ཡང་བཞེད་པ་ལྟར་འདོད་ཆོས་མང་དུ་ཕུལ། ཞབས་དྲུང་དཔོན་སློབ་རྣམས་གཙང་དུ་ཆིབས་ཁ་བསྒྱུར་བའི་ཕེབ་སྐྱེལ་དུ་ངེད་རང་བླ་ཁག་ལས་ཚན་བཅས་ཀྱིས་རྒྱལ་ནང་བར་ཕྱིན།
གང་ཅིའི་སྙན་འབུལ་བཅས་ཕར་འབུལ་ཚུར་གནང་མཛད་དེ་དགོན་གནས་སུ་ལོག །དེ་ནས་དགོན་ཁག་གི་གཏོར་སྤོད་དང༌།
དུས་མཆོད། རིམ་གྲོ་སོགས་སྔར་ལྟར་བསྒྲུབས།། ༈ ཆུ་ཕག་ལོར་གསར་ཚེས་ཀྱི་ལོ་གསར་དང༌། ཚེ་སྒྲུབ་ཞག་བདུན་མ་ཞིག་བྱས་ཤིང་བྲེལ་བ་རྣམས་རིམ་སེལ་དང༌། ཕོ་བྲང་ཆེན་པོར་གོང་ས་ཡས་ཕྱིན་གྱི་མཇལ་ཁར་བཅར།
གོང་གི་མཇལ་

རྟེན་རྣམས་སྙན་འབུལ་དང་བཅས་ཏེ་གཟིམས་ཆུང་འགག་ཏུ་ཕུལ་ཞིང༌། གསོལ་དཔོན་སྔགས་རམས་པ་ལགས་བརྒྱུད་བསླབ་སྟོན་ཞིབ་ཏུ་སྩལ། བླ་བྲང་དུ་སྡེ་སྲིད་སྐུ་ཞབས་རིན་པོ་ཆེའི་མཇལ་ཁ་ཞུས། སྟོན་མོ་གཟབས་རྒྱས་དང་བཀའ་འདྲི་རྒྱས་པར་གནང༌།
བརྟན་མ་ཁང་དུ་དགེ་སློང་རིན་པོ་ཆེར་ཆོས་ཁ་ཡར་ཕུལ། ཐོན་ཕྱག་ཞུས་ཐོག་གནང་སྦྱིན་ཀྱང་སྩལ་ཏེ་རང་གནས་སུ་འབྱོར། ལོ་འདིར་མཁྱེན་བསླབ་མཐར་སོན་འབུལ་དཔོན་བླ་མ་བསོད་ནམས་དང༌།
རབ་འབྱམས་པ་གཉིས་ཀྱིས་རྟ། དྲེའུ། ཇ། ནོར་སོགས་ཡོན་གྱི་མཉེས་པར་བྱས་ཏེ་ལིའུ་ཐང་ནས་བཀའ་འགྱུར་རོ་ཅོག་མཚལ་སྤར་དུ་བཏབ་པའི་ཕེབ་སྐྱེལ་དུ་བླ་མ་རབ་འབྱམས་པ་རང་བྱོན་པ་དང་ལྷན་དུ་འགྲུལ་པ་ཉིས་བརྒྱ་སྐོར་འབྱོར་ཉིན།
བཀའ་འགྱུར་རིན་པོ་ཆེ་གདུགས། རྒྱལ་མཚན། རོལ་མོ་སོགས་མཆོད་རྫས་དུ་མ་དང་བཅས་པའི་སེར་ཕྲེང་དང༌། བླ་བྲང་སོ་སོའི་སྟེང་ནས་བསང་དང་དར་འཕྱར་སོགས་བསུ་བ་རྒྱས་པར་ཞུས་ཏེ་འདུ་ཁང་ཆེན་མོར་སྤྱན་དྲངས།
མཆོད་པ་རྒྱས་པར་ཕུལ། དཔོན་སློབ་རྣམས་ལ་སྤྱི་ཆེན་ནས་གཞིས་ལེན་ཤིན་ཏུ་རྒྱས་པར་ཞུས། སང་ཉིན་ནས་འགྲུལ་པ་རྣམས་ཀྱིས་ཆོ་ག་སྟོང་རྩ་དང་མང་འགྱེད་ཐོག་ཚོགས་དབུར་ཕྱིན།
ཇ། རྟ། དྲེའུ། མཛོ། གཡག་སོགས་ཀྱི་སྟེར་ཆ་ཉིན་རེ་བཞིན་བྱུང་བ་ཟབ་པ་དང་རྒྱ་ཆེ་བའི་བསྔོ་སྨོན་དཔྱིས་ཕྱིན་པར་བྱས། སོག་ཡུལ་དུ་འབུལ་སྡུད་ལ་བརྫངས་པའི་དབང་གི་བླ་མ་བསོད་ནམས་དར་རྒྱས་དང༌།
ཚེ་རིང་སྤེ་སེའི་བླ་མ་བསོད་ནམས་དཔལ་བཟང༌། ཨོ་ཆོལ་དུ་ཆོས་རྗེའི་འབུལ་སྐྱེལ་བ་བཅས་འབྱོར། གསེར། དངུལ། མུ་ཏིག །ལྗོན་ཤིང་གི་སྒ་དང༌། གསེར་སྒ།
གོས་དར་སོགས་དངོས་པོ་མང་བར་བྱུང༌། ཚོགས་ཆེན་དུ་མང་ཇ། འགྱེད་སོགས་མང་ཙམ་ཞུས་པའི་ཚོགས་

དབུར་ཕྱིན་ནས་དངོས་པོ་རྣམས་དཀོན་མཆོག་མཆོད་སྤྲིན་དུ་སྤྲོས་ཏེ་དམིགས་ཡུལ་རྣམས་ཀྱིས་གཙོས་སེམས་ཅན་མཐའ་དག་གི་དོན་དུ་ཆོས་ཀྱི་དབྱིངས་སུ་བསྔོ་སྨོན་གྱི་རྒྱས་གདབ་ཅི་ནུས་བྱས། གཞིས་ལེན་སོགས་རྒྱས་པར་བགྱིས་ཏེ་ཕོ་བྲང་ཆེན་པོར་བླ་མ་གཉིས་མཇལ་ཁར་རྫོང་བདའ་བྱས།
ཕྱག་མཇལ་གྱི་འབུལ་བ་མི་སྣའི་ཞབས་ཕྱི་ཞུས་འདུག་ཅིང༌། བདག་རྐྱེན་ཀྱང་ལྷན་དུ་སྩལ། སྐུ་ཞབས་གྲྭ་ཚང་དུ་མང་འགྱེད་སོ་སོ་ཞུས་ནས་རེ་ཞིག་རང་གནས་སུ་བྱུང་བར་ཁམས་འགྲུལ་པ་དང་ལྷན་ཏུ་དབང༌།
རིག་གཏད། ལུང་སོགས་བདག་རྐྱེན་སོ་སོའི་བློ་དང་མཐུན་པར་བྱས། ཆོས་སྡེ་ཆེན་པོའི་འདུས་པའི་ཚོགས་དང༌། དགོན་སོ་སོ་ནས་བྱོན་པའི་གསན་བཞེད་རྣམས་ལ།
འཇིགས་བྱེད། གཤེད་དམར། སྦྱོང་དཀྱིལ། མི་འཁྲུགས་པ། ཚེ་དཔག་ལྷ་དགུ །རྣམ་འཇོམས་དཀར་པོ་སོགས་ཀྱི་དབང་དང༌། སྒྲུབ་ཐབས་རྒྱ་མཚོ་དང༌། སྒྲོལ་མ་ཉེར་གཅིག་སོགས་སྤྱི་བཀའ་དང༌།
ཟུར་བཀའི་རིགས་མང་ཙམ་བྱས། དུས་དྲན་མཆོད་པ་སོ་སོ་དང་ལོ་མཇུག་རིམ་གྲོ་སོགས་སྔར་རྒྱུན་ལྟར་བགྱིས།། ༈ ཤིང་བྱི་ལོ་གསར་པའི་ལོ་གསར་དང༌། ཚེ་སྒྲུབ་ཞག་བདུན་མ་ཞིག་བྱས། རྒྱ་ནག་མི་སྣ་ཕྱིར་ལོག་སྐབས་བླ་མ་བསོད་ནམས་དར་རྒྱས་དང༌།
ཚ་བ་བླ་མ་བསྟན་འཛིན་ནོར་བུ་གཉིས་ཕོ་བྲང་ཆེན་པོར་ཐོན་ཕྱག་ཞུ་བར་གཏང༌། འཁོར་འཕྲལ་ཆོས་རྗེ་དང༌། དཔོན་ཁག་སོ་སོའི་ཡིག་ལན། ཁོང་རྣམས་ལ་མདུད་པ།
བྱིན་རྟེན། རྟ་ཁལ་སོགས་ཀྱི་སྟེར་སྦྱིན་བཅས་རྫོང་བདའ་བྱས། སྐྱོར་མོ་ལུང་མཁན་རིན་པོ་ཆེ་དུང་དཀར་འབྲུག་སྒྲ་སྒྲུབ་ཐབས་རྒྱ་མཚོ་གསན་སར་ཕེབ་པ་ཐུགས་བཞེད་ཀྱི་ཆོས་རྣམས་ཕུལ་ཞིང་དངུལ་གྱི་མཎྜལ་སོགས་གནང་སྦྱིན་དཔངས་མཐོ་བར་མཛད།
གཞིས་ལེན་གཟབས་པར་ཞུས་ཏེ་རང་གནས་སུ་ཕེབ། ནད་རོ་ལངས་པར་འཕྲོད་བསྟེན་རིམ་གྲོ་སོགས་བྱས་པར་ཡར་ལྡན་དུ་གྱུར།

ལོ་འདིའི་ཟླ་བ་བཞི་པའི་ཚེས་བཅོ་ལྔ་རྫོགས་པའི་སངས་རྒྱས་ཀྱི་དུས་དྲན་ཉིན་རེས་གཟའ་ལྷའི་བླ་མ་དང༌། རྒྱུ་སྐར་རྒྱལ་འཛོམ་པའི་འགྲུབ་སྦྱོར་བཟང་པོའི་ཐོག་དབོན་ངག་དབང་མཁྱེན་བརྩེ་རབ་བརྟན་རབ་བྱུང་མཛད།
མཚན་སྔ་མའི་ཐོག་མཁྱེན་རབ་ཀུན་དགའ་ཆོས་ཀྱི་ཉི་མ་བསྟན་པའི་རྒྱལ་མཚན་དཔལ་བཟང་པོར་གསོལ། ཉི་མ་གདུགས་འཇམ་ཞིང་ནམ་མཁའ་འཇའ་སྤྲིན་གྱིས་ཁེབས་པར་གྱུར། སོ་སོས་ལེགས་འབུལ་བྱུང་ཞིང་དགའ་སྟོན་རྒྱས་པར་བྱས།
འཕྲོད་བསྟེན་དུ་གཉེན་དྲུང་གི་ཆུ་ཚན་ལ་ངེད་རང་དཔོན་སློབ་མང་ཙམ་ཕྱིན། ཞག་བཅུ་སྐོར་བསྡད་རིང་རྒྱལ་རག་གི་རུ་བ་རྣམས་དང༌། སོག་པོ་དང༌། ཨོ་ཏོག་ཁ་ཤས་ཀྱིས་རྙེད་བཀུར་བྱུང་ཞིང༌།
ངེད་ཀྱིས་ཀྱང་ལུགས་གཉིས་ཀྱི་བློ་དང་མཐུན་པའི་འདོད་སྦྱར་བྱས། སེན་ཆེན་ནས་འབུལ་དཔོན་བླ་མ་བསམ་འཕེལ་དང༌། ཆོ་ཧོར་དྷ་རོ་ཁ་སྦྲ་ཆེན་དང༌། དགེ་སློང་གཉིས་ཀྱིས་གཙོས་ཆོ་ཧོར་རྣམས།
ཨོ་ཐོག་བླ་མ་བསོད་ནམས་ལྷུན་གྲུབ་དང༌། དཔོན་ཕུན་ཚོགས་སོགས་ཀྱིས་ཆེད་གཏད་འོང་དགོས་པའི་འབོད་མི་འབྱོར། ལུས་གཅོང་བས་འགྲོར་མ་འདོད་ཀྱང་གནམ་མཚོའི་བཀྲ་ཤིས་དོ་བོ་ཆེ་གོང་མ་ཆོས་ཀྱི་སྤྱན་ལྡན་གྱིས་སྒྲུབ་པར་བཞུགས་ན་འཇའ་ལུས་འགྲུབ་པའི་གནས་ཡིན་ཚུལ་འཇའ་ཚོན་སྙིང་པོའི་གཏེར་ཡིག་ན་འདུག་པས་དེར་མཚམས་ཤིག་བྱེད་འདོད་ཀྱི་ཞོར་ལ་རིབ་ཙམ་འོང་བའི་ཁས་བླངས།
འདམ་ནས་བསྐྱོད་སྐབས་ས་སྐྱ་མཆོད་དཔོན་འཕྲད་པར་བྱོན་ནས་གཞིས་ལེན་རྒྱས་པར་མཛད།
ད་རྒན་ལྷ་རྗེ་སོགས་གྲྭ་རིགས་ཡོན་བདག་རྣམས་དངོས་པོ་བཟང་བ་བཅས་འཕྲད་པར་བྱུང་བར་རྗེས་གནང་དང་བཀའ་བསྒོ་སོགས་བྱས། ལ་རྒན་བརྒྱབས་ཏེ་མཁའ་འགྲོའི་བླ་མཚོ་མཐོང་ཙམ་དུ་བསྡད།
ཕྱི་ཉིན་སྔོན་དུ་འཚོ་མཛད་རྟ་མགྲིན་ཚེ་རིང་ངེད་རང་སྡོད་པའི་སྒྲུབ་ཁང་ལེགས་པ་ཞིག་ཚོལ་དུ་བཏང༌། ལམ་གྱི་འབྲོག་པ་

རྣམས་ཀྱིས་རྙེད་བཀུར་མང་ཙམ་བྱུང་བར་བྱིན་རྟེན་དང་བསྔོ་སྨོན་སོགས་ཀྱིས་འདོད་པ་བསྐངས་ཏེ་དོ་གནས་སུ་འབྱོར་བར་འཚོ་མཛད་ཀྱིས་སྒྲུབ་ཕུག་བཙལ་བར་དགོངས་པས་ཨོ་རྒྱན་ཡབ་ཡུམ་གྱི་སྒྲུབ་ཕུག་དང་མཇལ་འདུག་པས་རྟེན་འབྲེལ་རང་འགྲིག་ཏུ་གྱུར།
དེ་ནུབ་ནས་སྒྲུབ་ཕུག་ཏུ་ཨོ་རྒྱན་ཞི་དྲག་གི་སྒྲུབ་པ་དང་ཚོགས་འཁོར་བྱས། ཕྱི་དགོང་ལྷ་ཆེན་འབར་བརྩལ་གྱིས་ཤིན་ཏུ་འཚུབ་འགྱུར་གྱི་རྣམ་པས་སེར་དྲག་དང༌།
གློག་འཁྱུག་ཅིང་འབྲུག་སྒྲ་དྲག་པོ་སྒྲོགས་པ། གནམ་ལྕགས་ཐོག་གིས་གཡས་གཡོན་གྱི་བྲག་བཀས་ཏེ་ས་རྡོ་ཉིལ་བ་སོགས་ཆོ་འཕྲུལ་བསྟན་ཀྱང༌། ལྷ་སྔགས་ཡེ་ཤེས་གཡོ་མེད་དུ་གནས་པས་རང་ཡལ་དུ་སོང༌།
ཕྱི་ཉིན་ནས་བཟུང་ནམ་མཁའ་འཇའ་ཚོན་གྱིས་ཁེབས་པ་དང༌། རྨི་ལམ་དུ་ཡེ་ཤེས་མཚོ་རྒྱལ་གྱིས་མཚན་ལྡན་གྱི་ཐོད་པ་བདུད་རྩིས་བཀང་བ་གནང་བར་བྱུང༌། བྲག་སྦུགས་ལྡེབས་ན་རྩ་གསུམ་འཁོར་ལོ་བཞིའི་རང་བྱོན་གསལ་བར་མཐོང་བ་དང༌།
མཚོའི་མདུན་དུ་མཎྜལ་དང་མཆོད་པ་འབུལ་བར་ཕྱིན་པའི་ཚེ་མཚོས་མདོག་ཁ་དོག་སྣ་ཚོགས་སྟོན་ཅིང༌། མཚོ་རླབས་ཀྱི་འཇའ་གུར་ཕུབ་པ་དང༌། མཚོའི་མཐའ་འཕེལ་ཏེ་ངེད་ཀྱི་གདན་གྱི་ཐད་དུ་འབྱོར་བ་སོགས་ལྟས་ཡ་མཚན་ཆེ་བར་བྱུང༌།
འབྲོང་པའི་རུབ་ནས་འབུལ་དཔོན་བླ་མ་བསམ་འཕེལ་ཡོན་བདག་དུ་མ་དང་བཅས་ཏེ་འཕྲད་པར་བྱོན། རྟ་ནོར་སོགས་ཀྱི་སྟེར་བྱིན་བཟང་བར་བྱུང༌།
དབང་དང་བྱང་བུ་སོགས་འདོད་པར་ལྟར་བྱས། སྐབས་ཤིག་དོ་རིའི་རྩེར་ལྷ་བསང་གཏོང་བར་ཕྱིན། མཚོ་ལ་བལྟས་པ་ན་མཚོ་དཀྱིལ་གྱི་སྟེང་ན་བུད་མེད་རས་གོས་སྔོན་པོ་གྱོན་པ་སྐྲ་ཐོར་ཚུགས་སུ་བཅིངས་པ་ཞིག་དགའ་བའི་རྣམ་འགྱུར་དུ་མ་སྟོན་པ་མཐོང༌།
ཉི་མའང་གདུགས་འཇམ་ཞིང་འཇའ་ཚོན་རྐྱོང་བ་སོགས་བྱུང་བར་ལྷ་ཆེན་རྡོ་རྗེ་འབར་བ་རྩལ་དང༌། ཡུམ་གནམ་

མཚོ་ཕྱུག་མོ་གཉིས་ཐུགས་དགྱེས་པ་ཡིན་ནམ་སྙམ། སེམས་ཀྱང་སྤྲོ་བ་མཆོག་ཏུ་འཕེལ། དེའི་ཕྱིན་ཉིན་དོ་རིའི་སྐོར་རར་ཕྱིན་པས་སྒྲུབ་ཕུག་རྒྭ་ལོ་ཕུག་དང༌། ས་པཎ། འཕགས་པ་སོགས་བཞུགས་གནས་ཀྱི་ཕུག་པ་དུ་མ།
ཡི་དམ་གྱི་ལྷ་ཚོགས་དུ་མའི་རང་བྱོན་དང༌། བདག་མེད་རྟོགས་པའི་ཕྱག་ཞབས་ཀྱི་རྗེས་དུ་མ་མཇལ། སྒྲུབ་ཕུག་ཏུ་འཁོར། ཉིན་རེ་བཞིན་གུ་རུ་ཞི་དྲག་གི་མཆོད་པ་དང༌། ཚོགས་འཁོར། དགོང་ཆོས་སྲུང་རྣམས་ལ་བསྐང་བ་རྒྱས་པར་བྱས།
ཆོ་ཧོར་ནས་འབོད་མི་ཁ་ཤས་འབྱོར་ནས་རིམ་གྱིས་འབྲོང་བ་རྣམས་ཀྱི་རུ་བར་སླེབ། ཡོན་བདག་ཕོ་མོ་རྣམས་ཁྲོམ་བཞིན་འདུས། སྨོན་ལམ་ཕྱག་དང་བསྐོར་བའི་སྒྲ་དི་རི་བའི་ངང་ནས་རྟ་ནོར་གྱི་སྟེར་ཆ་མང་དུ་བླངས།
ངེད་ཀྱིས་ཀྱང་བཀའ་བསྒོ་དང་བསྔོ་སྨོན་གྱི་རྒྱས་འདེབས། མ་ཎིའི་ལུང་སོགས་བྱས། མཚོ་ལུང་སྐྱོག་ཏུ་སླེབས་སྐབས་བླ་བྲང་དང་གཞིས་ནས་བང་ཕྱིན་པ་སང་འབྱོར་རྒྱུའི་དེ་ནུབ་ཁ་བ་ཤིན་ཏུ་ཆེ་བ་བབས་པ་ངེད་རང་ལ་ཆོས་སྐྱོང་འཕྲེང་བའི་འཚུབས་ཀྱིས་གུར་ཀ་བཅག་ཅིང༌།
གདུང་མ་མདའ་བཞིན་བརྒྱུགས་པས་གུར་བརྟིབས་ཤིང༌། རོགས་བྱེད་རྣམས་གྲུལ་ཤང་དང་བཅས་ཏེ་འདུ་དགོས་བྱུང་བས་ཧ་ལས་ཤིང་དགོད་བྲོ་བར་གྱུར།
ས་སྐྱ་རུ་བ་དང་གནམ་རུ་བ་སོགས་ཀྱི་ཡོན་བདག་ཕོ་མོ་རྣམས་འདུས་ཤིང་རྟ་ནོར་གྱི་སྟེར་ཆ་བཟང་བར་བྱུང༌། ཚང་མར་ཚེ་དབང་དང༌། མ་ཎིའི་ལུང༌།
བཀའ་བསྒོ། བསྔོ་བ་སོགས་འདོད་སྦྱར་བྱས། ཕྱི་ཉིན་ཆོ་ཧོར་གྱི་བསུ་བ་སེར་སྐྱ་རྣམས་འབྱོར། ལམ་དུ་གྲྭ་རིགས་དང་ཡོན་བདག་རྣམས་ཀྱིས་ཕྱུགས་ཀྱི་སྟེར་ཆ་རིམ་པར་བྱེད་བཞིན་པ་དང་བཅས་ཆོ་ཧོར་གྱི་སྡེ་ནང་དུ་དུང་རྒྱ་གླིང་བཅས་སྒར་དུ་བབས།
ཚང་མས་འདུས་ཏེ་སྣེ་ལེན་དང་སྟོན་མོ་གཟབས་རྒྱས་

བྱས། ངེད་ཀྱིས་ཚེ་དབང༌། རྟ་མགྲིན། རི་ཁྲོད་མ་སོགས་ཀྱི་ཁྲོམ་དབང༌། བྱང་ཞུ། མ་ཎིའི་ལུང་སོགས་དང༌། དྲག་གྲས་ཁ་ཤས་ལ་གུར་དྲག་དང༌། མགོན་པོའི་རྗེས་གནང༌། འཕོ་ལུང་སོགས་བྱས། གོས་དར། སྣམ་བུ།
རས་ཕོག་ཆེ་བ་དང༌། ཁྲབ། མེ་མདའ། རྟ་ནོར་ཉིས་བརྒྱ་ལྷག་ཙམ་བྱུང༌། ངེད་རང་གིས་ཀྱང་དམིགས་ཡུལ་རྣམས་ཀྱིས་ཐོག་དྲངས་རྒྱ་ཆེ་བ་སེམས་ཅན་གྱི་དོན་དང༌། ཟབ་པ་ཆོས་ཀྱི་དབྱིངས་སུ་བསྔོ་སྨོན་གང་རྒྱས་བྱས་ཤིང་ལུགས་གཉིས་ཀྱི་བདག་རྐྱེན་གང་ལེགས་བྱས།
ཨོ་ཐོག་གི་དཔོན་ཕུན་ཚོགས་དང༌། ཚ་བ་བླ་མ་བསོད་ནམས་ལྷུན་གྲུབ་ཀྱིས་བསུ་མི་འབྱོར། སྡེ་ཐོག་ཏུ་ཕྱིན་སྐབས་སེར་འབྲས་ཀྱི་དགེ་སློང་རྣམས་ཀྱིས་གཙོས་སེར་སྐྱ་ལྔ་བཅུ་སྐོར་གྱིས་རྟ་བསུ་བྱུང་བ་དང་ལྷན་དུ་སྡེར་འབྱོར་ཐོག
།མར་ཐུད་སོགས་བཞིས་ལེན་ཤིན་ཏུ་རྒྱས་པར་ཞུས། དགེ་སློང་རྣམས་དང་དཔོན་ཁག་རྣམས་ལ་རྟ་མགྲིན་དང༌། མགོན་པོའི་རྗེས་གནང༌།
ཚེ་དབང༌། སྤྱན་རས་གཟིགས་ཀྱི་རྗེས་གནང༌། མ་ཎིའི་ལུང་སོགས་གང་ལ་གང་འཚམས་བྱས། རྟ། མཛོ། མཛོ་མོ། འབྲི་གཡག་བདུན་ཅུ་སྐོར་བྱུང་བ་བསྔོ་སྨོན་གྱི་རྒྱས་འདེབས་དཔྱིས་ཕྱིན་པར་བྱས་ཏེ་བདག་རྐྱེན་ལེགས་པར་སྤྲད།
དེ་དགོང་སྒར་ཚ་བ་བླ་མ་བསོད་ནམས་ལྷུན་གྲུབ་ཡོད་པའི་སར་སླེབ། ཕྱི་ཉིན་གཞིས་ལེན་དང་མར། ཕྱིང་པ། རྟ། མཛོ། མཛོ་མོ། འབྲི་གཡག་སོགས་མང་བར་བྱུང༌།
དེ་སྐོར་ཡོན་བདག་རྣམས་ཀྱིས་རྟ་ནོར་གྱི་སྟེར་སྦྱིན་བྱུང་ཞིང༌། ཚེ་དབང་དང༌། དགེ་བ་རྣམས་རྫོགས་བྱང་དུ་བསྔོས། བར་རིངས་ནས་ཨེམ་ཆི་ཕྲིན་ལས་བཟང་པོ་ཡོན་མཆོད་ཀྱིས་བསུ་མི་བཏང་བའི་རུ་སྡེར་སླེབས།
སྟོན་མོ་གཟབས་རྒྱས་ཞུས། ཚེ་དབང་དང༌། རི་ཁྲོད་མ་སོགས་ཁྲོམ་དབང་དུ་བྱས། གོས་དར། རྟ་ནོར་སུམ་ཅུ་སྐོར་

གྱི་སྟེར་ཆ་བྱུང༌། བྱང་བུ་བཞུ་བ། དགེ་བ་སངས་རྒྱས་ཀྱི་སར་བསྔོ་བ་སོགས་སོ་སོའི་བློ་བསྟུན་ལྟར་བྱས། གསེར་གླིང་གཉིས་ཀྱི་རུ་ཐོག་ཏུ་བོས། རྟ་ཤིན་ཏུ་ལེགས་པ་རེ་དང༌། མཛོ་མོ་སོགས་བྱིན། ཚེ་དབང་དང༌།
བྱང་བུ། བསྔོ་སྨོན་གྱི་རྒྱས་འདེབས་སོགས་ཀྱིས་བཞེད་པ་བསྐང༌། ལམ་ཐོག་འབྲོམ་མཚོའི་རུ་བ་རྣམས་ཀྱི་སར་འབྱོར་བར་ཚང་མ་དད་གུས་ཀྱིས་འུར་ཏེ་འབྲི་གཡག་གི་སྟེར་ཆ་དབྱར་གྱི་ཆར་སྤྲིན་ལྟར་གཏིབས།
སོ་སོར་བློ་དང་འཚམས་པའི་ཆོས་དང་ཟང་ཟིང་གིས་བློའི་རེ་བ་བསྐངས་ཏེ། དགེ་བ་རྣམས་ཆུད་མི་ཟ་བའི་ཕྱིར་རྫོགས་པའི་བྱང་ཆུབ་ཏུ་བསྔོས། ཨོ་ཐོག་གི་སྡེར་སླེབས། དཔོན་དཔོན་མོ་སོགས་ཡོན་བདག་ཚང་མས་གཞིས་ལེན་རྒྱས་ཤིང༌།
རྟ། མཛོ། མཛོ་མོ། །འབྲི་གཡག་སོགས་བཞི་བཅུ་སྐོར་གྱི་སྟེར་ཆ་བྱུང་བར་བླངས། ཚེ་དབང་དང༌། མ་ཎིའི་ལུང༌། དགེ་བསྙེན་སྒྲུབ་པ། དཔོན་ཁག་སོ་སོའི་འདོད་སྦྱར་གྱི་རྗེས་གནང་དང༌།
བསྙེན་གནས་ཀྱི་ལུང་མང་བར་བྱས། དགེ་བ་སངས་རྒྱས་ཀྱི་སར་རྒྱས་འདེབས་ཀྱི་བསྔོ་སྨོན་བྱས་ཤིང༌། བྱང་བུ་སོགས་འདོད་པ་དང་སྦྱར། སྒར་པོ་རིགས་ནས་ན་དམར་ཆུང་བའི་མཚོ་འགྲམ་དུ་བསྡད།
བླ་བྲང་བླ་མ། ཡོན་བདག་རྣམས་དང་བཅས་པ་འབྱོར། རྟ་སོགས་དངོས་པོའི་སྟེར་ཆ་བྱུང༌། ལུགས་གཉིས་ཀྱི་བདག་རྐྱེན་སྤྲད་དེ་ཚེ་དབང་དང༌། བྱང་བུ་བསྔོ་སྨོན་ཅི་ནུས་བྱས། རྗེའི་མགུར་ལྷ་བསམ་གཏན་གངས་བཟང་གི་མཐའ་བརྒྱུད་ཤོ་མོ་མཚོ་ཁར་སླེབས།
དགེ་སློང་གྲགས་པ་ཕུན་ཚོགས་ཀྱིས་རྒྱུས་ཡོད་མཛད་དེ་སྒོམ་སྡེ་བླ་རྒན་གྱི་རྟེན་འབྲེལ་བསྒྲིགས་པའི་སར་བོད་ཀྱི་མགུར་ལྷ་བཅུ་གསུམ་དང༌།
བརྟན་མ་བཅུ་གཉིས་སོགས་གཞི་བདག་རྣམས་ལ་བསང༌། ཁྲུས། གསོལ་མཆོད།

མངའ་གསོལ་རྒྱས་པར་ཕུལ་བས་རྒྱབ་རིའི་རྩེ་མོ་ནས་སྨུག་པ་འཕྱུར་ཏེ་དལ་བུའི་ཆར་ཞིག་བབས་པ་དང༌། མཚོ་ནང་དུ་ལས་བཞིའི་ཁ་དོག་གི་འཇའ་ཤར་བ་ནི་རིགས་དང་ལུགས་གཉིས་ཡར་རྒྱས་སུ་འགྲོ་བའི་རྟེན་འབྲེལ་དུ་སྣང༌།
གླང་ལིང་ལ་རྒལ། འབའ་རང་བརྒྱུད་འོངས་པས་ཡོན་བདག་རྣམས་ཀྱིས་མར་དང་ཕྱུགས་ཀྱི་སྟེར་ཆ་མང་དུ་བྱུང་བར་བསྔོ་བའི་རྒྱས་བཏབ། ལྕོག་རྩེ་ལ་བརྒྱུད་འདམ་བུ་མར་བསྡད་སྐབས་སོག་པོ་ཞིག་གློ་བུར་ན་བས་ངེད་འོང་དགོས་ཚུལ་ནན་ཆེ་བར་བྱུང་ཡང༌།
ངེད་འགྲོ་མི་དགོས། གྲྭ་པ་གཉིས་བཏང་ནས་བགེགས་བསྐྲད་གསོལ་ཁ་བྱས་ན་ཕན་འགྲོ་བྱས། ཕྱི་ཉིན་ཁོ་པ་སང་བདེར་སོང༌། དགེ་ཚུལ་མ་དཔོན་གཡོག་ནས་སྟོན་མོ་རྒྱས་པ་དང་སྟེར་སྦྱིན་ཀྱང་བྱས།
བསྙེན་གནས་ཀྱི་སྡོམ་པ་ཕོག་ཅིང་གུར་ལ་ཤིས་བརྗོད་ཀྱི་ནས་འཐོར། གཡང་རའི་མདོར་བསྡད། ཀོ་ཁྲ་གྱི་ཡོན་བདག་རྣམས་དང༌། འདམ་གྱི་ཡོན་བདག་ཕོ་མོ་རྣམས་འཕྲད་པར་བྱུང་བར་མར།
ཐུད། ཤ །ནོར་སོགས་ཀྱི་སྟེར་ཆ་ཀྱང་ལེགས་པར་བྱུང༌། བཀའ་བསྒོ་དང་བསྔོ་སྨོན་སོགས་འདོད་སྦྱར་བགྱིས། གཡང་རའི་ལ་དང་བཅོམ་བརྒྱུད་རྒྱལ་བ་འབྲོམ་གྱི་གནས་མཆོག་རྭ་སྒྲེང་གི་གནས་མཇལ་ལ་ཕྱིན།
གནས་མཐོང་མ་ཐག་དད་པས་བ་སྤུ་གཡོ་ཞིང་སེམས་ལ་བདེ་བའི་ཏིང་ངེ་འཛིན་ཤར་བ་སྤྲོ་བ་དང་བཅས་རྟ་ལས་བབས་ཏེ་ཕྱག་བྱས་ཤིང༌། མཎྜལ་དང་ཡན་ལག་བདུན་པ་ཕུལ། གནས་ཚང་ལ་འབྱོར།
དགོང་དད་གུས་ཅན་ཁ་ཤས་ལ་འདོད་ཆོས་བྱས། ཕྱི་ཉིན་ཚོགས་སུ་མང་ཇ་དང༌། མཁན་རིན་པོ་ཆེར་བསྔོ་རྟེན་རྣམ་གཞག་སོགས་འབུལ་བར་མཛོད་པ་བཏང༌། ཉི་དྲོས་གཙུག་ལག་ཁང་མཇལ་བར་ཕྱིན་ཏེ་ཐོག་མར་ཀ་གཉིས་མར་བྱིན་རླབས་ཞུས།
དེ་ནས་ཚོགས་ཁང་དུ་

སྤྱན་དྲངས། འཕགས་པ་རིགས་གསུམ་མགོན་པོས་སེམས་ཅན་ཐམས་ཅད་སངས་རྒྱས་ཀྱི་སར་བསྐྲུན་པའི་ཕྱིར་ཇོ་བོ་འཇམ་དཔལ་རྡོ་རྗེའི་སྐུ་བརྙན་སྤྲུལ་པའི་ཟློས་གར་གྱིས་བཞེངས་པ་ཨ་ཏི་ཤ་དང་འབྲོམ་གྱི་ཐུགས་དམ་རྟེན་སངས་རྒྱས་དངོས་དང་ཁྱད་པར་མ་མཆིས་པ་མགོ་ཐོག་ཏུ་བཞག་སྟེ་ཡིད་རྩེ་གཅིག་ཏུ་སྨོན་ལམ་བཏབ་པས་བྱིན་གྱིས་བརླབས་པའི་རྟགས་སུ་ལུས་རྩེ་བུན་ནེ་བ།
ཡིད་བརྗོད་མེད་དུ་དར་ཅིག་གནས། ཇོ་བོ་ཉིད་དང་རྟེན་གཙོ་ཁ་ཤས་ལ་གསེར་གསོལ་དང༌།
སྙན་ཤལ་གཟབས་པ། གཡུ། བྱི་རུ། མུ་ཏིག་སོགས་མཆོད་པ་རྒྱས་པར་ཕུལ། དགོན་གོང་སོགས་ལྷ་ཁང་རྣམས་ཞིབ་ཏུ་མཇལ། དཀོར་གཉེར་རྣམས་གུས་པའི་རྣམ་འགྱུར་གྱིས་ནང་རྟེན་གང་ཡོད་ཞིབ་པར་བསྟན།
གླིང་སྐོར་དུ་ཕྱིན། ཤུག་པ་མིང་ཆེན་རྣམས་དང༌། བསོད་ནམས་ཅན་ཐར་ལམ་དུ་བགྲོད་པའི་དུར་ཁྲོད་བཅས་མཇལ། སྔ་སོར་གྱི་ལས་འབྲེལ་ཞིག་ཡིན་ནམ། བྱིན་རླབས་ཀྱིས་ནམ་མཁའ་གཡའ་དག་ཅིང་འཇའ་སྤྲིན་དུ་མ་དང༌།
སེམས་བདེ་སོང་ངེ་བའི་ངང་ནས་གནས་སུ་སྡོད་སྤྲོ་བར་གྱུར། སྙིང་རྗེ་དྲག་པོས་བསྐུལ་ཏེ་བདག་གཞན་བརྗེ་བ་དང༌། ངན་འགྲོའི་སེམས་ཅན་རྣམས་ཐར་ལམ་དུ་འགོད་པའི་སྨོན་ལམ་ཨུ་ཚུགས་སུ་བཏབ།
དད་ལྡན་གྱི་བླ་གྲྭ་ཁ་ཤས་ཀྱི་དགོངས་བཞེད་ལྟར་གོང་ས་ཆེན་པོའི་ཞབས་བརྟན་ཕྲན་བུ་རང་གིས་ཞུས་པ་མཁྱེན་བརྩེ་ནུས་མངའ་མའི་ལུང་བྱས། དེ་ནས་རིམ་གྱིས་བསྐྱོད་དེ་ཀུན་རའི་ཐད་དུ་འབྱོར།
གྲྭ་རིགས་དང་ཡོན་བདག་དུ་མ་འདུས། རྒྱུན་གྱི་དབང་པོ་ནས་བླ་མ་དང༌། ལས་ཚན་སོ་སོའི་རྟ་བསུ་དང༌། ཐབ་བསུ་རྒྱས་པར་འབྱོར། དགོན་གནས་སུ་ཉེ་བ་ན་དགེ་འདུན་རྣམས་གྱིས་གདུགས།
རྒྱལ་མཚན། འཕན། སིལ་སྙན། རྔ། འཁར་རྔ། རྒྱ་གླིང་སོགས་ཀྱི་

མཆོད་པའི་ཡོ་བྱད་བསྣམས་ཏེ་སེར་ཕྲེང་དང༌། བླ་བྲང་དང་ཁམས་ཚན་སོ་སོའི་ཐོག་ནས་བསང་དང་བ་དན་འཕྱར་བ་སོགས་དར་ཕྱར་རྒྱས་པར་མཛད། ངེད་དཔོན་སློབ་རྣམས་བླ་བྲང་ལྕང་ལོ་ཅན་དུ་འབྱོར། ཕྱི་ཉིན་མང་ཇ་དང་བླ་ཁག་ལས་ཚན་རྣམས་ལ་རྣམ་གཞག་རྒྱས་པར་ཕུལ།
སོ་སོ་ནས་ཇ་དང་ཚན་གྲངས་གི་སྣེ་ལེན་དང༌། གྲྭ་དམངས་ཀྱིས་མཇལ་དར་སོགས་ལེགས་པར་བྱུང༌། ངེད་ཀྱིས་ཀྱང་དར་རས། རྟ་ཕྱུགས་སོགས་ཀྱི་སྐྱེས་མ་སོ་སོར་ཕུལ།
ཕོ་བྲང་དུ་ཕྱིན་ཅིང་རྟ་ནོར་སོགས་ཀྱི་འབུལ་བ་རྒྱས་པ་དང་བཅས་ཏེ་མཇལ་ཁ་ཞུས། དགེ་སློང་རིན་པོ་ཆེ་དང་སྐུ་དྲག་རྣམས་ལ་སྐྱེས་མར་རྟ་བཅས་ཕུལ། ཐོན་ཕྱག་ཞུས་ཏེ་རང་གནས་སུ་འབྱོར།
དུས་དྲན་མཆོད་པས་མཚོན་ཆོས་སྡེ་ཆེན་པོའི་ལུགས་གཉིས་ཀྱི་བགྱི་བ་སྔར་རྒྱུན་ལྟར་དབོན་གྱིས་མཛད། ལོ་འདིའི་ཧོར་ཟླ་བཅུ་གཅིག་པའི་ཚེས་དགུ་ལ་རེས་གཟའ་ཕུར་བུ་རྒྱུ་སྐར་རྒྱལ་འཛོམ་པའི་འགྲུབ་སྦྱོར་བཟང་པོའི་ཉིན་ཞབས་དྲུང་དབོན་རིན་པོ་ཆེ་ངག་དབང་མཁྱེན་བརྩེ་རབ་བརྟན་རྡོ་རྗེ་འཆང་མཁྱེན་རབ་ཆོས་རྗེ་ཡབ་སྲས་ཀྱི་ཆོས་ཀྱི་ཁྲིར་མངའ་གསོལ་ཏེ་ཚོགས་ཆེན་དུ་ཚེ་དབང༌།
འབྱུང་འདུལ་གྱི་རྗེས་གནང་མཛད།
ལེགས་འབུལ་དང༌། དགའ་སྟོན་རྒྱས་པར་ཞུས། རིམ་གྱིས་ཐམས་ཅད་མཁྱེན་པ་རོང་སྟོན་ཆེན་པོས་ཆོས་ཀྱི་འཁོར་ལོ་བསྐོར་བའི་ཁྲིར་ཕེབ་པར་ཚང་མས་ལེགས་འབུལ་ཞུས་སོང༌། སྔར་ཡོད་ཀྱི་སྟེང་དུ་བླ་བྲང་དུ་རྒྱ་དཀར་ནག་གིས་གཙོས་རྟེན་གསུམ།
མཆོད་ཆ། ཤེལ་སྤྱད། དཀར་སྤྱད། རྒྱ་ཧོར་གྱི་རོལ་མོ་ཤུབས་བཅས། གསེར་རྔ། དུང་ཆེན། རྐང་གླིང༌། དཀར་དུང༌། སྙན་དར་རྒྱུ་ལེགས་གླིང་གསུམ་གོང་བ་དང་བཅས་པ།
བླ་བྲེ། རྟེན་ཁེབས་སོགས་བླ་བྲང་དུ་མཁོ་བའི་ཡོ་བྱད་རྣམས་རིམ་གྱིས་བསྒྲིགས། དཔལ་གནས་སུ་

གཞུང་ས་ཆེན་པོའི་དགོངས་པ་རིན་པོ་ཆེ་ཁྲེལ་ཚབ་ཆེ་བར་བྱུང་སོང་བར་ཁོང་རང་སྤུན་ལ་བཀོད་པ་བྱས་ཏེ་ཞུ་བསྒུག་ལ་སོང་བར་ཟླ་བ་ཁ་ཤས་ནས་དགོངས་བ་མ་དྭངས་བར་ནང་མི་ཚང་མ་ཆུ་སྐྱུར་གནང་རྩིས་བྱུང་འདུག་པས།
ངེད་རང་མཚན་ལ་བརྒྱབས་ཏེ་ཕྱིན། དགེ་སློང་རིན་པོ་ཆེ་བརྒྱུད་སྡེ་སྲིད་སྐུ་ཞབས་སུ་དེ་རིགས་དགོངས་པ་རིན་པོ་ཆེ་དག་པའི་སྙན་འབུལ་ཞུ་མ་ནུས་ཀྱང༌། གོང་ས་ཆེན་པོར་ཚང་མའི་སྲོག་སྐྱབས་ཀྱི་སྙན་འབུལ་ཞུས་པར།
གསུང་བ་བཞིན་སྲོག་ལ་སྐྱོན་མི་འོང་བའི་བསླབ་སྟོན་བྱས་ཡོད་གསུང་བ་བཀའ་དྲིན་བསྐྱངས་བྱུང་འཕྲལ། སྡེ་སྲིད་རིན་པོ་ཆེའི་སྐུ་ཞབས་སུ་སྲོག་སྐྱབས་ཞུས་པར་དེ་ཁ་ནས་གོང་ས་ཆེན་པོར་ཞུས་གནང་གྲུབ་འདུག་པ་བཞིན་འོང་བའི་གཞལ་དུ་མ་མཆིས་པའི་བསླབ་སྟོན་བཀའ་དྲིན་བསྐྱངས་པ་ས་དང་པོ་ཐོབ་པ་ལྟར་དུ་གྱུར།
ལྷ་རྩེ་ཆོས་སྡེའི་གཉེར་རྩིས་ཀྱང་མི་དགོས་ཤིང༌། ཁོ་རང་ཚེ་ཆོས་འཇིག་རྟེན་གང་བྱེད་ཀྱང་ངེད་རང་གིས་བློས་བཅད་བྱས་ཆོག་པའི་བསླབ་སྟོན་བཀའ་དྲིན་བསྐྱངས།
༈ ཤིང་གླང་ལོར་ལོ་གསར་དང༌། ཚེ་སྒྲུབ་གྲུབ་ནས། ལོ་འདིར་ངེད་རང་གི་དབོན་ཞབས་དྲུང༌། གྲུབ་པའི་དབང་ཕྱུག་ཉན་པོ་ཆོས་རྗེ་སྐུ་མཆེད།
ར་བ་སྨད་སློབ་དཔོན་མཁས་མཆོག་སོགས་དང༌། རབ་བྱུང་གྲྭ་ཚང༌། རྩེས་དོང་འབྲས་བུ་གླིང་པ། རྩེ་ཚོགས་ས་ལུགས་ནས་དགེ་སློང་ཕན་བདེ་སོགས་ཁ་ཤས། སྙེ་ཐང་བྲག་སྣ།
སྐྱེད་ཚལ་འོག །རྒྱ་མ། འཆད་ཁ་སོགས་ནས་བྱོན་པ་རྣམས་དང༌། དཔལ་རྒྱུན་གྱི་དབང་པོའི་འདུས་པ་རྒྱ་མཚོའི་ཚོགས་ལ་སློབ་དཔོན་ཆེན་པོ་ཨ་བྷ་ཡའི་བཞེད་གཞུང་རྡོ་རྗེ་ཕྲེང་བ་དཀྱིལ་འཁོར་བཞི་བཅུ་ཞེ་གཉིས་དང༌།
དརྤན་ཨཱཙརྱས་བཀྲལ་བའི་དགེ་ལེགས་སུ་བྱ་བའི་དཀྱིལ་འཁོར་གསུམ་སྟེ་ཞེ་ལྔའི་དབང་རྒྱས་པ་

དང༌། ཕྲེང་བ་སྐོར་གསུམ་གྱི་ལུང༌། ཚེ་ཀུན། མི་འཁྲུགས་པ། གུར་གྱི་རྗེས་གནང་ཟུར་བཀའ་སོགས་འདོད་ཆོས་མང་ཙམ་བྱས། ཕོ་བྲང་ཆེན་པོར་མཇལ་ཁར་བཅར། མཇལ་ཁ་དང་ཟུར་ཆས་གནང་སྦྱིན་སོགས་རྒྱས་པར་སྩལ།
ཞག་ཤས་ནས་འདམ་བུ་བྱིན་གྱི་ཆོས་གྲྭར་འབྱོར། ཚ་བ་དང་སྒོམ་སྡེ་སོགས་ཀྱི་འབུལ་སྡུད་པ་དང༌། ཁམས་འགྲུལ་པ་མང་ཙམ་འབྱོར་བར་འདོད་ཆོས་དང་བདག་རྐྱེན་འདོད་པ་ལྟར་བགྱིས། བདུད་རྩི་རིལ་བུ་སྒྲུབ་པ་དང༌།
ཚོགས་ཆེན་དུ་ཀུན་རིག་སྟོང་རྩ་ཉིན་གསུམ་བསྒྲུབས་པའི་ཡོན་དུ་དགེ་འདུན་བཅུ་རེར་ཇ་སིག་རེ། བླ་ཁག་ལས་ཚན་དང་བཅས་པར་རྣམ་གཞག་ཕུལ། འདི་སྐབས་གཞིས་བཀྲ་ཤིས་སྒང་ཞིག་རལ་ཆེས་པས་ཚ་བོ་མགོན་པོ་རྣམ་རྒྱལ་དང༌།
རོགས་ལྔ་དར་བཅས་ལ་བཀོད་པ་བྱས་ཏེ་ཤིང་བཟོ་བ་རྒུང་ཆེན་པ་དང༌། རྡོ་བཟོ་མི་ལག་བཅས་སུམ་ཅུ་སྐོར་གྱིས་ཟླ་བ་གཉིས་ལ་ཡོངས་སུ་རྫོགས་པ་གྲུབ་འདུག་པའི་ལྟ་རྟོག་ལ་ཕྱིན་པས་བཀོད་པ་བཞིན་བྱུང་འདུག་པར་ཤིས་བརྗོད་ཀྱི་མེ་ཏོག་གཏོར།
ལས་རིན་ལྟོ་དང༌། ཐོག་མཐའ་བར་གསུམ་དུ་སྟོན་མོ། བཟོ་བོ་རྣམས་ལ་གླ་ཡོན་མགུ་བ་བཅས་རྫོང་བཀོད་བྱས། རྒྱས་འབྲིང་བསྡུས་གསུམ།
གཟུངས་གསེར་བརྒྱ་རྩ་སོགས་ཆོས་འདོན་གྱི་རིགས་མང་བ་དང༌། ཕྱོགས་བཞིའི་གཏོར་ཆེན་སོགས་མང་བར་བསྒྲུབས། དགོན་ཁག་ཏུ་ཚེམས་བུ་ལུགས་ཀྱི་དམར་ཁྲིད་དང༌། གཅོད་གཏན་ཐོག་གཅིག་མ། ཚེ་དབང༌། རྗེས་གནང་སོགས་བྱས་ཤིང་སོ་སོའི་འབྱོར་པས་མཆོད།
འགྲུལ་པ་རྣམས་ཕྱིར་ལོག་ཁར་འདོད་ཆོས་དང༌། རབ་བྱུང༌། བསྙེན་རྫོགས་མང་ཙམ་བསྒྲུབས་ཏེ་ཕྱིར་བརྫོངས། འདི་སྐབས་ཆེ་གསུམ་ནས་མདའ་དཔོན་རིན་པོ་ཆེས་གཞིས་ཀྱི་ཚ་མོ་ཆེ་བ་འབོག་གོང་སྦྱོར་བར་བྱིན་ན་ལེགས་པར་འདུག་གནང་བས།
གོང་ས་ཆེན་པོར་བསླབ་

སྟོན་ཞུས་ཏེ་རྫོང་བདའ་བྱས། མགོན་ཁང་སོ་སོར་གཏོར་སྤོད་དང༌། བསྐང་བ་ཁྲི་ཚར་དང༌། ཐུག་གསོས་ཚར་ཆེན་རྡོ་རྗེ་འཆང་གི་ཡིག་ཆ་བཞིན་རྒྱས་པར་བྱས། དུས་དྲན་མཆོད་པ་དང༌། ལོ་མཇུག་གི་རིམ་གྲོ་སོགས་སྔ་མ་ལྟར་བསྒྲུབས།
མེ་སྟག་ལོར་ལོ་གསར་རྒྱས་པ་དང༌། གྲུབ་ཆེན་ཐང་སྟོང་རྒྱལ་པོའི་ལུགས་ཀྱི་ཚེ་སྒྲུབ་ཞག་ཉི་ཤུ་ཙམ་བྱས། ལོ་འདི་ནང་དུ་སྤྱན་ཡས་མཁན་པོ་དུང་དཀར་འབྲུག་སྒྲ། ཁོ་སེ་དཔོན་སློབ།
གསང་ཕུ་མཆོད་ཁང་དཔོན་སློབ་སོགས་རིམ་གྱིས་ཕེབ་པར་སྒྲུབ་ཐབས་བརྒྱ་རྩ། རྒྱ་མཚོ། རྣམ་འཇོམས་དཀར་པོ། སྨན་བླ། མགོན་པོའི་སྐོར་སོགས་དབང་ལུང་མང་ཙམ་བྱས། འཆད་ཀ་ནས་ལྷ་རིན་པོ་ཆེ་བསྙེན་རྫོགས་གསན་སར་ཕེབ་པར་དགོངས་བཞེད་ལྟར་ཞུས།
ཀྱེ་རྡོར་མན་ངག་ལུགས་ཀྱི་དབང་དང༌། མགོན་པོའི་རྗེས་གནང་སོགས་ཁ་ཤས་ཕུལ་ཞིང༌། གཞིས་ལེན་དང་འབུལ་བ་རྒྱས་པར་ཕུལ་ནས་ཕྱིར་ཕེབ། གཞིས་སུ་ལྷ་ལུང་དཔལ་གྱི་རྡོ་རྗེའི་རྣམ་སྤྲུལ་འོད་མཆོག་སྤྲུལ་སྐུ་ངོ་མཚར་བའི་ལྟས་དུ་མ་དང་བཅས་སྐུ་བལྟམས་པར་ཚེ་དབང༌།
འབྱུང་འདུལ། རྟ་མགྲིན་སོགས་གེགས་སེལ་འབུལ་བར་ཕྱིན། སྐུ་མཐོང་བ་ན་བྱིས་པ་གཞན་དང་མི་འདྲ་བའི་ཡ་མཚན་པ་ཞིག་འདུག
།སྐུའི་རིམ་གྲོ་བ་རྨོར་རབ་འབྱམས་པས་ཞུས་ནས་ཕྱིར་ལོག །ཁམས་ནས་འབུལ་སྡུད་བླ་མ་བསྟན་འཛིན་རྣམ་རྒྱལ་སོགས་ཁ་ཤས་འབྱོར། ཇ། རྟ། མཛོ། གཡག །འབྲི། ཟངས་སོགས་ཀྱི་སྟེར་སྦྱིན་མང་བར་བྱུང་བ་རྒྱ་ཆེ་བ་སེམས་ཅན་གྱི་དོན་དང༌།
ཟབ་པ་ཆོས་ཀྱི་དབྱིངས་སུ་བསྔོ་སྨོན་གྱི་རྒྱས་བཏབ། ཚོགས་ཆེན་དུ་བཀའ་འགྱུར། གཟུངས་འདུས་བརྒྱ་རྩ། རྒྱས་འབྲིང་བསྡུས་གསུམ།
གྲྭ་ཏོག་གསེར་གསུམ། བཀའ་ཐང་ཁ་ཤས། ཆོས་སྐྱོང་སོ་

སོའི་བསྐང་བ་བརྒྱ་རྩ། ཁྲོ་བཅུའི་གཏོར་ཟློག །གཏོར་མ་འབུམ་ཐེར། བརྒྱ་བཞི་དང༌། བ་རི་གཏོར་ཆེན་སོགས་བསྒྲུབས། ཚོགས་སུ་གྲུབ་ཆེན་བརྒྱད་ཅུ་དང༌། སྒྲོལ་མ་ཉེར་གཅིག །བཀའ་གདམས་ལྷ་བཞི་སོགས་ཀྱི་རྗེས་གནང་དང༌།
བཀའ་གདམས་ཕ་ཆོས། བུ་ཆོས། རྒྱལ་སྲས་བཀའ་འབུམ་སོགས་ཀྱི་ལུང་བྱས། ཁམས་བོད་ཡོན་བདག་རྣམས་ཀྱི་ཤི་གསོན་ལ་བྱང་བུ་དང་བསྔོ་བ་རུས་ཚ་སོགས་ཁོར་ཡུག་ཏུ་བྱས། ཆོས་སྡེ་ཆེན་པོའི་དུས་དྲན་མཆོད་པ་དང༌།
གཏོར་སྤོ་སོགས་སྔར་རྒྱུན་ལྟར་བསྒྲུབས། ༈ མེ་ཡོས་ལོ་གསར་ཚེས་ལ་ཚེ་སྒྲུབ་ཞག་བདུན་མ་ཞིག་བྱས། སྨོན་ལམ་མཇུག་ཏུ་ཁམས་འགྲུལ་པ་ཕྱིར་རྫོང་གི་རབ་བྱུང་བསྙེན་རྫོགས་སྒྲུབ་པ་དང༌།
སོ་སོའི་ལན་འདེབས་ལུགས་གཉིས་ཀྱི་བདག་རྐྱེན་བཅས་རྫོང་བདའ་བྱས། འཚོ་མཛད་རྟ་མགྲིན་ཚེ་རིང་གིས་བཅོ་བརྒྱད་དུ་གཡུ་ཐོག་པའི་རྣམ་ཐར་གྲས་ཐང་ཞིག་བྲིས་ན་ལེགས་པར་འདུག་ཅེས་བསྐུལ་བ་ལ་བརྟེན་ནས།
གོང་ས་སྐུ་ཞབས་རིན་པོ་ཆེ་ནས་ཞལ་བཀོད་བཀའ་དྲིན་བསྐྱངས་པའི་གཡུ་ཐོག་རྙིང་མའི་རྣམ་ཐར་སྐུ་ཐང་བཞི་ཚར་ཨེམ་ཆི་ལགས་རིན་པོ་ཆེའི་ཕྱག་ནས་དཔེ་གཡར་པོ་ཞུས་པ་དང༌། སྐུ་ཐང་གཅིག་ལ་གྲུབ་པའི་གཡུ་ཐོག་གསར་མའི་རྣམ་ཐར་ཞིག་ཀྱང་བཀོད་པར་བྱས་ཏེ།
ཐང་ཁ་ལྔའི་གཙོ་བོ་སྨན་བླ་རིགས་ལྔ་ལ་སྨན་གྱི་གྲོང་ཁྱེར་བལྟ་ན་སྡུག་གི་ཞིང་བཀོད་ལ། གཡུ་ཐོག་གསར་རྙིང་གི་རྣམ་ཐར་གྱིས་བསྐོར་བ་སྤྲུལ་སྐུ་བ་ངག་དབང་ནོར་བུ་ཅན་གསུམ་གྱི་ཡིད་དང་མཐུན་པར་བྱུང་བས་གོང་གཤམས་སོགས་ལེགས་པར་བསྒྲུབས།
ཕོག་དང༌། ཞག་བཅོ་ལྔ་རེ་ནས་སྟོན་མོ་དང་སྟེར་སྦྱིན་མཚོན་པ་རེ་བྱས་ཤིང༌།
གྲུབ་འཕྲལ་ངེད་རང་དང་ཚོགས་ཆེན་ནས་ཀུན་རིག་སྟོང་རྩ་ཉིན་གསུམ་བཏང་བའི་ཉིན་རེ་བཞིན་རབ་གནས་རྒྱས་པ་

རེ་དང༌། སྤྲུལ་སྐུ་བ་ཚོར་ཉེན་རེ་ལ་ཡོན་བྲེ་བཅུ་རེའི་རྩིས་ཀྱི་ཇ། གོས་དར་སོགས་འབུལ་བ་རྒྱས་པར་བྱས། འབུལ་སྡུད་བླ་མ་ཁ་ཤས་གྲོངས་པ་དང༌། འབྲེལ་པ་རྣམས་ཀྱི་སྒྲིབ་སྦྱོང་ལ་སེམས་ནས་རྡོ་རྗེ་སེམས་དཔའི་སྐུ་བརྒྱ་སོགས་གསེར་ཐང་བརྒྱད།
རིམ་གྲོར་གཟུངས་གྲྭ་ལྔའི་ཐང་ཀ་ལྔ། ལྷ་མོ། །རྣམ་སྲས་ཀྱི་སྐུ་ཐང་རྣམས་བསམ་འགྲུབ་སྒང་ནས་སྤྲུལ་སྐུ་བས་བཞེངས་པར་གོང་གཤམ་སོགས་ལེགས་པར་གྲུབ་ནས།
ངེད་རང་དང་ཚོགས་ཆེན་བཅས་ཀྱིས་ཀུན་རིག་ལ་བརྟེན་པའི་རབ་གནས་རྒྱས་པར་བྱས། སྤྲུལ་སྐུ་བར་རྟ་ཇ་སོགས་ཀྱི་ཡོན་མཉེས་པར་ཕུལ། ཕོ་བྲང་ཆེན་པོར་མཇལ་ཁར་ཕྱིན། མཇལ་ཁ་སྟོན་མོ་གནང་སྦྱིན་སོགས་བརྩེ་འཛིན་གནང༌།
དགེ་སློང་རིན་པོ་ཆེར་ཆོས་ཁ་ཤས་ཕུལ། ཨེམ་ཆི་ལགས་དང༌། དགེ་སློང་ངག་དབང་དཀོན་མཆོག་གི་གཟིམས་བཤག་ཏུ་བོས་ནས་གསུང་གླེང་དང༌། གནང་སྦྱིན་རྒྱས་པར་མཛད། དགེ་སློང་ངག་དབང་དཀོན་མཆོག་ལ་ཆོས་ཤིག་ཀྱང་ཕུལ།
མཆོད་དཔོན་ཆེན་མོས་ཇ་རྒྱུགས་གནང་སྦྱིན་སྩལ། ཕོ་བྲང་དང་ལྷ་སའི་གནས་མཇལ་རྒྱས་པར་ཞུས་ནས་རང་གནས་སུ་བསྐྱོད། གདན་ས་ཆེན་པོ་ནས་སྣེ་གདོང་གི་ལྕམ་ལ་གདུང་མ་ཕེབས་པས་ཁམས་གསུམ་ཆོས་ཀྱི་རྒྱལ་པོའི་བསླབ་སྟོན་བཅས་ཕྱག་མཛོད་ལྷ་སར་ཕྱག་དབང་དང་བསྡོངས་ནས་ཕེབ།
བཅོ་བརྒྱད་དུ་འབོག་གོང་ལ་བྱོན་པའི་ལྕམ་གྱི་མཆེད་བསྟན་འཛིན་ཟེར་བ་ཞིག་ཡོད་འདུག་པས་དེ་ཁ་ས་སྐྱར་བཞེས་ན་ཇི་ལྟར་ལགས་ཀྱི་སྙན་འབུལ་ཞུས་འདུག་པར།
གཞུངས་ནས་དེ་ཁ་ལེགས་པ་འདུག་ཚུལ་གྱི་བསླབ་སྟོན་བཀའ་དྲིན་བསྐྱངས་འདུག་པ་དང༌། ཕྲན་བུར་ཡང་གྲུབ་མཐའ་སོགས་གོང་སྤྱི་ནས་བབས་འབྲེལ་ཤིན་ཏུ་ཆེ་བས་འཕྲལ་འབུལ་དགོས་ཚུལ་གྱི་བཀའ་ཤོག་རིན་པོ་ཆེ་ཕེབ།

འཇམ་མགོན་ཆོས་ཀྱི་རྒྱལ་པོའི་བཀའ་ཤོག་ཕྱག་མཛོད་རང་གི་ས་སྐྱ་ནས་གསུང་བརྟག་བབས་ཚུལ་གང་ཅིའི་བསླབ་སྟོན་ཞིབ་པ། གསེར་སྲང་གང༌། ཆིབས་གསར་མ་ལེགས་པས་གཙོས་གནང་སྦྱིན་དཔངས་མཐོ་བ་བཅས་གཟིམས་དཔོན་མགྲོན་གཉེར་དང༌།
མེ་ཉག་དབོན་པོ་གཉིས་ལྕམ་འབུལ་དགོས་ཚུལ་གྱི་བསླབ་སྟོན་གནང་བྱུང་བར། ངེད་རང་ཚོ་ས་སྐྱ་པའི་གདུང་ཕེབ་པར་ཤིན་ཏུ་དུངས་པ་དང༌། བསླབ་སྟོན་ཕེབ་ཕྱིན་བཀའ་དང་བླང་ཞུ་བ་གཞིར་བཅས་ཞུས་ནས།
སྐུ་ཚབ་ཕྱིར་སློག་དང་ལེན་འདེབས་ཕུལ་བས། ཞག་ཤས་ནས་ས་སྐྱ་ཕྱག་མཛོད་རྒྱུན་གྱི་དབང་པོར་ཕེབ། བཞུགས་ས་སྒྲུབ་སྡེར་མཛད། ཉིན་རེ་བཞིན་བླ་བྲང་དུ་ཕེབ་ནས་གསུང་གླེང་ཞིབ་རྒྱས་དང་ནང་མཇལ་སོགས་ཞིབ་པར་མཛད།
གཞིས་ལེན་རྒྱས་པར་ཞུས། ངེད་ཀྱིས་གཞིས་སུ་ཕྱིན། ཕྱི་ཉིན་ཕྱག་མཛོད་དཔོན་གཡོག་ཕེབ་བསུར་གཞིས་ཁར་ཕེབ། གཞིས་ལེན་དང་ཚན་གྲངས་རྒྱས་པར་ཕུལ། མ་ནས་ལྕམ་འདི་དཀྱུས་མ་ཞིག་མིན་འདུག་པས།
མགོན་པོ་མཇལ་བ་ན་སྙན་དར་བབས་པ། ཞལ་ཁེབས་མ་བསལ་བར་བྱེ་བ་སོགས་ལོ་ཕྱི་ནང་དུ་ལྟས་ཡ་མཚན་པ་བྱུང་འདུག་ཅིང༌། ངེད་རང་ལའང་རྨི་ལྟས་སུ་ཉི་མ་ཤར་བ། དར་པོ་ཆེ་བཙུགས་པ།
ཆུ་བོ་འབབས་པ་སོགས་ལེགས་པར་བྱུང༌། གཟའ་ཚེས་ལེགས་པར་གཞིས་ནས་གདན་སར་སྐྱ་སེར་དུ་མ་དང་བཅས་རྫོང་བདའ་ཞུས། ཤབ་འདི་སྔ་སོར་ནཱ་ལེནྡྲའི་དགོན་ལག་ཡིན་པར་ཡོན་བདག་དགའ་མོ་བས་བདག་བྱེད་དགོས་གསུང་ཐོག
།ཁོ་རང་ཚོས་ཀྱང་དེ་བཞིན་བྱེད་དགོས་པའི་འཕྲོས་བྱུང་བ་བཞིན་བླ་མ་མཆོག་ལེགས་བསྐོ་གཞག་བྱས། དེ་ནས་ཆོས་སྡེ་ཆེན་པོའི་གཏོར་སྤོད། བསྐང་བ་ཁྲི་ཚར། ཚེ་ཆོག །བཀའ་འགྱུར། རྒྱས་འབྲིང་བསྡུས་

གསུམ། སྒྲོལ་མ་དང་ཤེར་སྙིང་ཁྲི་ཚར། བ་རི་གཏོར་ཆེན་སོགས་རིམ་གྲོ་མང་ཙམ་བསྒྲུབས་ཤིང༌། ལྷོ་ཁ་དང༌། རྒྱ་མ། མལ་གྲོ། སྐྱེད་ཚལ་སོགས་ནས་གསན་བཞེད་ཀྱིས་ཕེབ་པ་དང༌། ཚོགས་ཆེན་དུ་ལམ་འབྲས་ཀྱི་སྣང་གསུམ་ལུང་དང་བཅས་པ་སློབ་མ་རྗེས་འཛིན་གྱི་བར་གྲུབ་ནས།
གྲྭ་པ་རྣམས་སྨོན་ལམ་ཆེན་མོར་བྱོན། ངེད་བསྙེན་པ་ཁ་གསོར་བསྡད། ཚུར་ཕེབ་འཕྲལ་རྒྱུ་དབང༌། ལམ་དབང༌། རྒྱུད་གསུམ་སྨིན་རྒྱས། སོ་སོའི་བྱིན་རླབས།
ལུང་རྣམས་དང་བཅས་པ་གོང་མའི་ཕྱག་ལེན་བཞིན་ཕུལ། ༈ ས་འབྲུག་ལོར་ལོ་གསར་རྒྱས་པ་བྱས་ཤིང༌། ལོ་འདིར་ས་དབང་གསེར་གྱི་འཁོར་ལོས་སྒྱུར་བ་ཆེན་པོ་ནས་བཀའ་ཤོག་རིན་པོ་ཆེ་སྤྱི་བོར་ཕེབ་འབྲས་བཞིན་ལྷུན་གྲུབ་རྫོང་དུ་ངེད་རང་ཚོགས་ཆེན་བཅས་པས་ཕྱིན་པས།
ལམ་ཐོག་ནས་ཆུ་རྡོལ་ཤིན་ཏུ་ཆེ་བར་བྱུང་ཞིང༌། རྫོང་དུ་འབྱོར་བསྟུན་དཔལ་ལྡན་དགྱེས་མཛད་རྡོ་རྗེའི་སྒོ་ནས་ཞི་བའི་སྦྱིན་སྲེག་བརྒྱ་རྩ་འདུག་པའི་ཞབས་ཕྱི་ཟླ་བ་གཅིག་ཞུས་པར།
དགོས་ཆ་ཕོག་སོགས་ཤིན་ཏུ་རྒྱས་པ་བཀའ་དྲིན་བསྐྱངས། འདི་སྐབས་ཆོས་སྐྱོང་རྣམས་ཀྱི་བསྐང་བའི་དུས་ནུབ་གཅིག་བཙན་སྐྱ་རྡོ་རྗེ་འབར་བའི་སྤྲུལ་པ་སྤྲགས་བཙན་ཉིད་ཐོག་མར་འོད་ཤིན་ཏུ་ཆེ་བས་ནང་ཐམས་ཅད་ཁེངས་པ་དང༌།
དེ་རྗེས་སྐུ་དངོས་སུ་མཐོང་བར་ཆིབས་རག་དཀར་ལ་གསེར་ཆས་སྤྲས་པ། དར་དཀར་གྱི་ན་བཟའ་གསོལ་བ། གཟི་བརྗིད་དང་ལྡན་པ་ཞིག་མཐོང་བར།
ངེད་ཀྱི་དཔུང་པ་གཡས་པའི་སྟེང་ནས་ཐོག་མར་དྲེའུ་དང༌། དེ་རྗེས་དཔལ་ལྡན་ལྷ་མོ་ཉིད་ཀྱི་སྐུ་གཟི་བརྗིད་དང་ལྡན་པ་ཞིག་བྱུང་བ། ལྷ་མོའི་སྐུ་དེ་ཇེ་ཆེ་ལ་སོང་བར་ཞང་ལྷ་ཉིད་ཇེ་ཆུང་ལ་སོང་བས་མཐར་ཡལ་བའི་སྣང་བ་ཞིག་བྱུང་བར།
སྤྲགས་བཙན་འདི་ཞང་

ལྷར་སོང་བས་བརྩེ་བའི་ཚུལ་གྱིས་བྱོན་པར་བར་ཆད་བྱུང་དོགས་ལྷ་མོ་ཉིད་ཕེབ་པར་སེམས། འདི་དུས་རྨི་ལམ་དུ་གོང་ས་སྐྱབས་མགོན་ཆེན་པོ་ཉིད་དང་མཇལ་བར། ཞབས་ཕྱི་བན་གཟུགས་ཤིག་གིས་གསེར་གྱི་རྡོ་རྗེ་རྩེ་ལྔ་པ་འོད་འཕྲོ་བ་ཞིག་སྤྲད་དེ།
འདི་ཁྱོད་ལ་གནང་བ་ཡིན་འདུག་ཟེར་ཞིང༌། སངས་རྒྱས་ཀུན་དངོས་དཔལ་ལྡན་བླ་མ་ཉིད་དགྱེས་པའི་ཚུལ་གྱིས་བསླབ་སྟོན་མང་པོ་གནང་བ་ཞིག་གསལ་བར་དམིགས། མེ་ཕྲ་ཤིན་ཏུ་ལེགས་པ་དང་བཅས་རྒྱུད་སྡེ་ནས་ཇི་ལྟར་གསུངས་པ་བཞིན་སྦྱིན་སྲེག་མཚན་ཉིད་དང་ལྡན་པ་ལེགས་པར་གྲུབ་ནས།
རྫོང་བཞུགས་ཀྱི་སྐུ་རིམ་དུ་སྒེར་ནས་དགོས་ཆ་གནང་སྟེ། སྦྱིན་སྲེག་ཀྱང་ཐུགས་བཞེད་ལྟར་བསྒྲུབས།
དེ་ཞོར་སྤྲས་ནང་གི་ཡོན་བདག་རྣམས་ཀྱི་བྱང་བུ། ཚེ་དབང༌། དབང༌། རྗེས་གནང༌། བསྔོ་སྨོན་དགོས་པ་རྣམས་ཀྱང་འདོད་སྦྱར་ཆོས་འབྲེལ་དང༌། འཁོར་གསུམ་ཡོངས་དག་གི་དམིགས་མེད་བསྔོ་སྨོན་གྱི་རྒྱས་འདེབས་སོགས་བྱས་ནས།
སྦྱིན་སྲེག་གྲུབ་པར་གནང་སྦྱིན་སོགས་རྒྱས་པར་བཀའ་དྲིན་བསྐྱངས་ངོས་རང་གི་བསྟི་གནས་སུ་འཁོར་འཕྲལ། ཕོ་བྲང་ཆེན་པོར་མཇལ་ཁར་ཞུ་བར་ཕྱིན་སྐབས། ས་དབང་ཆེན་པོའི་སྐུ་ཞབས་སུ་སྦྱིན་སྲེག་མེ་པྲ་སོགས་ལེགས་ཚུལ་སྙན་འབུལ་ངོས་ཀྱིས་ཞིབ་པར་ཞུས།
ཟུར་གསོས་དང་གནང་སྦྱིན་རྒྱས་པར་སྩལ་ཏེ་ཕྱིར་འོང༌། སྐབས་ཤིག་རྨི་ལམ་དུ་ནུབ་བྱང་མཚམས་ཀྱི་ནམ་མཁའ་འཇའ་སྤྲིན་གྱིས་ཁེབས་པའི་གསེབ་ནས་རྟ་པ་ཤིན་ཏུ་མང་བ་ཆས་སོགས་རྒྱས་པ་དང༌།
གཙོ་བོ་དེ་འཁོར་ལོས་སྒྱུར་བའི་རྒྱལ་པོའི་ཆས་མིག་གིས་མཐོང་བའི་ཚེ་ཡིད་འགུལ་ནུས་པ་ཞིག་འདུག་པ་རིམ་གྱིས་བར་སྣང་ནས་ཤར་ཕྱོགས་ནམ་མཁའ་བསྐོར་ཏེ་ལྷོ་ཕྱོགས་སུ་ཕེབ་དུས་གཙོ་བོ་དེ་རྫོགས་པའི་སངས་རྒྱས་དང༌།

འཁོར་རྣམས་གནས་བརྟན་བཅུ་དྲུག་སོགས་དགྲ་བཅོམ་པ། ཡོན་བདག་རྒྱལ་པོ་ཧ་ཤང་ཡང་གཟི་བརྗིད་ཆེ་ལ་བག་དྲོ་བ། རྟ་སྤུ་ལོག་ལ་ཆིབས་པ། གཞན་ཡང་མཆོད་པའི་ལྷ་ཕོ་མོ་རྣམས་ཀྱིས་རྒྱལ་སྲིད་སྣ་བདུན། བཀྲ་ཤིས་རྟགས་བརྒྱད་སོགས་མཆོད་རྫས་དུ་མ་ཐོགས་པས་བར་སྣང་ཁེངས་བ་མཐོང༌།
དད་མོས་ཀྱི་སྣང་བ་བྱུང་ཚེ་སེམས་སྤྲོས་བྲལ་གྱི་ངང་དུ་རེ་ཞིག་ལུས། ཇི་ཞིག་ནས་གཉིད་སད། ཅི་ཡིན། ངོ་མཚར་ནི་ཆེ་སྙམ་པ་བྱུང༌།
ཕྱིས་སུ་བསམས་ན་རིགས་བརྒྱའི་ཁྱབ་བདག་ཁམས་གསུམ་ཆོས་ཀྱི་རྒྱལ་པོ་ལྔ་པ་ཆེན་པོ་ཉིད་བསྟན་འགྲོ་རྣམས་ལ་ཕན་བདེ་སྩོལ་ཕྱིར་སྐུ་དྲུག་པར་འཕོ་ཚུལ་སྟོན་སླད། ལྷོ་མོན་མཚམས་སུ་མཉམ་མེད་ཨོ་རྒྱན་ཆེན་པོའི་སྒྲུབ་གནས་སུ་ཆེ་བའི་ཡོན་ཏན་བསམ་གྱིས་མི་ཁྱབ་པ་དང་ལྡན་པ་ཨོ་རྒྱན་གླིང་པའི་གདུང་དུ་སྤྲུལ་པའི་ཟློས་གར་བསྒྱུར་ཏེ་འཛམ་གླིང་སའི་ལྟེ་བ་ཕོ་བྲང་ཆེན་པོ་རི་བོ་གྲུ་འཛིན་དུ་ཕེབ་སྟེ་འགྲོ་བ་རྣམས་རྫོགས་ལྡན་གྱི་བདེ་བ་ལ་འགོད་པའི་བརྡར་གོ
།མཇལ་ཁར་ཕྱིན་སྐབས་ཨེ་མ་ཆི་ལགས་ཀྱིས་སྐུ་བགྲེས་ཤིང་བསྙུན་གཞི་ཡང་རོ་མར་སོང་བས་གཉེན་དྲུང་གི་ཚ་ཆུར་ཕྱིན་པ་འགབ་ཚུལ་སྦང་བླང་གི་བསླབ་སྟོན་གནང་བ་བཞིན་ངེད་དཔོན་སློབ་བཞི་བཅུ་སྐོར་གྱིས་ཕྱིན་པས་སྤྲགས་ཀྱི་མདོར་རྟ་ཐོག་ཏུ་གཉིད་ཟེ་རེ་བ་ཞིག་ལ་འབྲོག་པ་དང་འབྲོག་མོ་རྒྱན་ལྡན་གཉིས་ཀྱི་རྐྱལ་པ་གཉིས་ཁུར་འདུག་པ་ཕྱག་དབང་ཞུ་བའི་ཚེ་རྐྱལ་པ་ཁ་བཤིག་པ་ནོར་བུས་གང་འདུག་པ་བྱིན་བྱུང་བ་ནི་ལྷ་ཆེན་ཡབ་ཡུམ་གྱི་དངོས་གྲུབ་ཀྱིས་བསུ་བར་གོ
།བོད་སོག་གི་རུ་བ་རྣམས་ཀྱིས་བསྙེན་བཀུར་རྒྱས་པར་བྱུང༌།
དབང་དང༌། བྱང་བུ། བསྔོ་སྨོན། མ་ཎིའི་ལུང༌། སྔགས་མདུད། བྱིན་རྟེན། སྟེར་སྦྱིན་སོགས་ཀྱིས་ཚིམ་པར་བྱས། ཆོ་ཧོར་ནས་འབུལ་སྡུད་

བླ་མ་བསམ་འཕེལ་དང༌། བུམ་རྫ་དང་ཉེ་བ་ནས་བླ་མ་སྐུ་སྐྱེ་རིན་པོ་ཆེས་འབོད་མི་འབྱོར་བ་ནས་གནམ་མཚོར་བསྐོར་བ་ཞིག་ཀྱང་སྔར་སོར་ཕྱིན་དུས་མ་གྲུབ་པས་ལ་རྒན་བརྒྱུད་ཕྱིན་སྐབས། རྡ་རོ་ཁ་ཞིག་གིས་བོས།
སྟོན་མོ་དང་སྟེར་སྦྱིན་བཟང་བར་བྱས་པར་བསྔོ་སྨོན་དང༌། སྦྲ། ནོར་ལུག་སོགས་ལ་ཤིས་བརྗོད་ཀྱི་མེ་ཏོག་གཏོར་སྐབས་ཟིམ་བུའི་ཆར་གྱིས་བསུ་བ་བྱུང༌། བསང་མཆོད་རྒྱས་པར་ཕུལ་ཏེ། ཕྱིན་པས་ནམ་མཁའ་གཡའ་དག་ཅིང་མེ་ཏོག་གི་ཆར་དང༌།
མཚོ་ཞལ་ཤིན་ཏུ་དྭངས་པའི་ཆུའི་གཉེར་མ་རྣམས་འཇའ་ཚོན་ཁ་དོག་སྣ་ལྔ་བཀྲ་བར་རྒྱུག་པ་དང༌། འཁྱིལ་ནས་མཚོ་དཀྱིལ་དུ་རླབས་གུར་ཙམ་གཡོ་བ་སོགས་ལྷ་ཆེན་ཟུར་ཕུད་ལྔ་པ་དང༌།
ཡུམ་རྡོ་རྗེ་ཕྱུག་མོ་མཉེས་པའི་རྣམ་འགྱུར་བསྟན་པར་གོ་ཞིང༌། མཚོ་རྫས་དཀར་ཡོལ། གསེར་དངུལ་སོགས་རིན་པོ་ཆེའི་རིགས། གོས་དར་དང༌། འབྲུ་སྣ། སྟག་རས། གཟིག་རས་སོགས་རྒྱས་པར་ཕུལ་བ་ན་མཚོ་སྟེང་དུ་ཐག་རིང་བར་མ་བྱིང་བར་སོང་སྟེ།
དེ་ནས་མཚོ་ནང་དུ་བཞེས། བསང་དང་ཕྲིན་བཅོལ་རྒྱས་པར་ཞུས་ཏེ་ཕྱིན། ཐང་ལྷའི་སྐུ་མདུན་དུ་དཀོན་མཆོག་སྤྱི་འདུས་ཀྱི་ཚོགས་འཁོར་དང༌།
བསང་མཆོད། གསོལ་ཁ་རྒྱས་པར་ཕུལ། སྐུ་མདུན་མཐོང་ས་ཞིག་ཏུ་གསོལ་ཁ་འབུལ་པར་མཆོད་དཔོན་དགེ་འདུན་གཡོག་བཅས་བཏང༌། རིམ་གྱིས་ངམ་ཆུ་བརྒལ་ཏེ་ཕྱིན་པས་འདམ་སོགས་ལམ་ལོག་ཞིག་ཏུ་འགྲོ་གྲབས་བྱས་པས།
ག་ནས་འོང་ཆ་མེད་པའི་མི་ཞིག་བྱུང་སྟེ་ལམ་བསྟན་པ་ནི་གཉེན་གྱི་རྒྱལ་པོས་བསྟན་པ་ཡིན་འདྲ་བསམ་མོ། །བོད་སྐྱོང་ལྷ་ཆེན་རྡོ་རྗེ་འབར་བ་རྩལ། །ཡུམ་མཆོག་རྡོ་རྗེ་ཕྱུག་མོ་དང་བཅས་པའི། །བླ་མཚོ་གནམ་སྔོན་ཞུན་མར་འཁྱིལ་འདྲ་ལ།
།མཆོད་རྫས་དངོས་འབྱོར་ཡིད་སྤྲུལ་

མཆོད་པས་མཆོད། །དེ་ཚེ་ལྷ་ཆེན་ཡབ་ཡུམ་དགྱེས་པའི་བརྡར། །ནམ་མཁའ་དྭངས་ཤིང་མཚོ་རླབས་གུར་ལྟར་ཕུབ། །རྒྱུས་མེད་ལོག་པའི་ལམ་ལ་ཆས་པའི་ཚེ། །མངོན་སུམ་མ་ནོར་ལན་སྟོན་ངོ་མཚར་རྨད། །རིམ་གྱིས་བྱང་ཕྱོགས་ཡངས་པའི་ཡུལ་དུ་ཕྱིན།
།དད་སྟོབས་འབྱོར་ལྡན་རྣམས་ཀྱིས་བཀུར་སྟིས་མཆོད། །རྟ་ནོར་མར་སོགས་དངོས་པོའི་ལོངས་སྤྱོད་འདིས། །ངལ་བསོས་རྒྱལ་པོའི་ཁེངས་པ་ཕྲོགས་ཀྱིས་དོགས། །དེ་ནས་དྲེད་ཆུ་བརྒལ་ཏེ་ཕྱིན།
།གསེར་མཚོའི་འགྲམ་ནས་རིམ་གྱིས་གནམ་རུ་བ་དང༌། བྱ་རིགས་རྣམས་ཀྱི་སོ་སོར་བོས་ནས་བསྙེན་བཀུར་བྱུང༌། དབང་དང་བསྔོ་སྨོན་གྱི་རྒྱས་འདེབས་སོགས་འདོད་སྦྱར་བྱས། སན་ཆུང་ནས་འབུལ་དཔོན་བླ་མ་བསམ་འཕེལ་གྱིས་མགྱོགས་བསྐུལ་གྱི་བསུ་མི་འབྱོར།
རིམ་གྱིས་སན་ཆེན་དུ་སྨན་རལ་པའི་རུ་བར་འབྱོར། སྟོན་མོ་སྟེར་ཆ་གཟབས་པར་བྱས། དེ་སྐོར་གྱི་ཡོན་བདག་ཚང་མར་དབང་དང༌།
བྱང་བུ། བསྔོ་སྨོན་སོགས་ལ་ཚོགས་ཏེ་ཅི་ནུས་ཀྱི་དངོས་པོ་དཔངས་མཐོ་བར་བྱུང༌། ལུགས་གཉིས་ཀྱིས་སོ་སོའི་རེ་བ་བསྐངས། འབུལ་དཔོན་གྱི་སྒར་ནས་རྟ་བསུ་བ་མང་ཙམ་བྱུང༌། སྒར་ཐོག་ཏུ་འབྱོར་ནས་སྟོན་མོ་སོགས་ལེགས་ཤིང༌།
ཆོ་ཧོར་གྱི་སྡེ་རྣམས་ཚོགས་པར་ཚེ་དབང༌། ཕྱག་རྡོར། རི་ཁྲོད་ལོ་མ་གྱོན་མ་སོགས་ཀྱི་རྗེས་གནང༌། བསྙེན་གནས་དང་མ་ཎིའི་ལུང༌། བྱང་བུ་བསྔོ་སྨོན་སོགས་ཀྱིས་བློའི་རེ་བ་བསྐངས།
འབུལ་དཔོན་དང་ཡོན་བདག་སྦྲ་ཆེན་གྱིས་རྟ་ནོར་དྲུག་ཅུ་སྐོར་བྱིན། ཚེ་དབང་ལྕགས་སྡོང་མ། རྗེས་གནང་ཁ་ཤས་དང༌། བྱང་བུ། བསྔོ་སྨོན། བྱིན་རྟེན་གྱིས་ཚིམ་པར་བྱས། དེ་ནས་བར་རིངས་ཀྱི་སྡེར་སླེབས།
ཚང་མས་རྟ་ནོར་གྱིས་

གཙོས་སྟེར་ཆ་གཟབས་པར་བྱས། ཚེ་དབང་གྲུབ་རྒྱལ་མ་དང༌། རྟ་མགྲིན་དབྱུ་གཏོ་ཅན། སེང་གདོང་མ། རི་ཁྲོད་མ་སོགས་ཀྱི་རྗེས་གནང༌། བྱང་བུ། བསྔོ་སྨོན། བསྙེན་གནས་ཀྱི་སྡོམ་པ། སྐྱབས་སྡོམ། སྤྱན་རས་གཟིགས་ཀྱི་བཟླས་ལུང་དང༌།
བྱིན་རྟེན་སོགས་ཀྱིས་མགུ་བར་བྱས། དེ་ནས་འབྲོམ་མཚོ་ཁར་ནོར་བུའི་སྡེར་ཚ་བ་བླ་མ་བསོད་ནམས་ལྷུན་གྲུབ་ཡོན་མཆོད་ཀྱིས་འོང་དགོས་ཚུལ་བྱུང་བ་ལྟར་ཕྱིན། རྟ་བསུ་བ་མང་ཙམ་བྱུང་ཞིང༌།
སྡེ་ཐོག་ཏུ་འབྱོར་ནས་གཞིས་ལེན་བསྙེན་བཀུར་རྒྱས་པར་བྱས། ཆོ་ག་དང༌། སྦྲ། ནོར་ལུགས་སོགས་ལ་ཤིས་བརྗོད་དང་མེ་ཏོག་གཏོར། ཐང་སྐུ་དང་ཆོས་བྲིས་པ་རྣམས་ལ་རབ་གནས། བསྔོ་སྨོན་གྱི་རྒྱས་འདེབས་འདོད་སྦྱར་དང༌།
སྤྱན་རས་གཟིགས། ཕྱག་རྡོར་གོས་སྔོན་ཅན། འཇམ་དཔལ་རྡོ་རྗེའི་རྗེས་གནང༌། གྲུབ་ཐོབ་ཚེ་དབང༌། མ་ཎིའི་ལུང༌། འཕོ་ལུང༌། བསྔོ་སྨོན་རྣམས་བློ་དང་མཐུན་པར་བྱས།
མཛོ། མཛོ་མོ། འབྲི། ཁལ་མང་བ། མེ་མདའ། མར་སོགས་དངོས་པོ་དཔངས་མཐོ་བར་བྱུང༌། །སྔགས་མདུད། བྱིན་རྟེན་སོགས་གང་ལེགས་སྤྲད། དེ་ནས་རིམ་གྱིས་རླ་དབར་གསང་དུ་འབྱོར། དེར་གནས་ཀྱི་ཨོ་ཐོག
།གེ་མོ། ཧོར་གྱི་སྡེ་རྣམས་དང༌། སྦྲ་ཆུང་ལྷ་རྗེ་སོགས་ཀྱིས་བསྙེན་བཀུར་དང༌། རྟ་ནོར་བཞི་ཅུ་སྐོར་བྱིན། ན་དམར་ཆེ་བ་བརྒྱུད་དཀར་མོ་ཁུགས་སུ་འབྱོར་པའི་ལམ་བར་གྱི་སྡེ་རྣམས་ཀྱིས་རྟ་ནོར་གྱི་སྟེར་སྦྱིན་དུ་མ་བྱུང༌།
བསྔོ་སྨོན་བཀའ་བསྒོ། ནས་འཐོར་སོགས་འདོད་མཐུན་དང་སྟེར་སྦྱིན་བྱས། དེ་ནས་ལམ་ཐོག་བླ་མ་སྤྲུས་སྐུ་རང་གིས་དབུས་གྲྭ་པ་དང༌། ཡོན་བདག་ལྔ་བཅུ་སྐོར་གྱི་རྟ་བསུ་བ་འབྱོར།
ཐབ་བསུ་དང་གུང་ཚིགས་དྲངས། རིམ་གྱིས་སྒར་ཐོག་ཏུ་འབྱོར། ཞག་ལྔའི་རིང་

བསྙེན་བཀུར་ཤིན་ཏུ་རྒྱས་པར་བྱུང་ཞིང༌། དེ་སྐོར་གྱི་གྲྭ་རིགས་ཧོར་སོགས་ཡོན་བདག་ཕོ་མོ་མང་བར་ཚོགས། བྱང་གཏེར་གྱི་ཚེ་དབང༌། གྲུབ་ཐོབ་ཚེ་དབང༌། ཀུན་རིག་དང༌། ཚེ་དཔག་ལྷ་དགུ །སྨན་བླ། གུར་ལྷ་བརྒྱད།
རྣམ་སྲས་སེར་ཆེན། ཁྱུང་ཁྲ་ནག །སེང་གདོང་མ་སོགས་དབང་དང་རྗེས་གནང་མང་བ་དང༌། ཆོ་གའི་ཐོག་ཡོན་བདག་ཤི་གསོན་གྱི་བྱང་བུ། རུས་ཚྭ། བསྙེན་གནས། སྐྱབས་སྡོམ། མ་ཎིའི་ལུང་དང༌། སྐྲ་ཕུད་ལེན་པ།
དགེ་རྩ་བྱང་ཆུབ་ཏུ་བསྔོ་བ་སོགས་མང་བ་ཞིག་བྱས། ཉིན་ལྟར་དད་གུས་ཀྱིས་ཁྲོམ་ཆེ་བར་ཚོགས་ཤིང༌། ཕྱག་དང༌། བསྐོར་བ། སྨོན་ལམ་གྱི་འུར་སྒྲས་ཡིད་འགུལ་བར་གྱུར། བླ་མ་སྐུ་སྐྱེས་རྟ་སུམ་ཅུ་སོ་ལྔ།
ནོར་ལྔ་བཅུ་སྐོར། མར་སོགས་དངོས་པོ་གྱ་ནོམ་པ། དེ་སྐོར་ཡོན་བདག་རྣམས་ཀྱིས་རྟ་སུམ་ཅུ་ལྷག་ཙམ་དང༌། མཛོ། མཛོ་མོ། འབྲི། གཡག་སོགས་ནོར་བརྒྱ་སྐོར་གྱི་སྟེར་སྦྱིན་བྱུང་བར་བླངས།
ཕྱག་མདུད། བྱིན་རྟེན་སོ་སོའི་བློ་དང་མཐུན་པར་བྱས། སྤྲུལ་སྐུ་དཔོན་སློབ་རྣམས་ཀྱིས་ལ་ཐོག་བར་སྐྱེལ་མར་བྱོན། སྲུང་མདུད་དང་གང་ཅིར་ངག་བཀོད་བྱས་ཏེ་དཀར་མོ་ཁུགས་སུ་འབྱོར། དེ་སྐོར་འབྲོག་རིགས་རྣམས་ཀྱིས་རྙེད་བཀུར་དང་འབུལ་ནོད་མང་བར་བྱས་ཤིང༌།
དབང་དང༌། བསྔོ་སྨོན། བྱིན་རྟེན། སྟེར་སྦྱིན་བློ་དང་འཚམས་པར་བྱས། རིམ་གྱིས་རྨ་བྱ་ཁུགས་སུ་འབྱོར། ཡས་མས་ཀྱི་ཧོར་རྣམས་དང༌།
འབུལ་སྡུད་བླ་མ་བསྟན་འཛིན་གྲགས་པ། ཧོར་གྱི་སྡེ་བླ་རྫ་རད་སྐུ་སྐྱེ་རྗེས་སྙེགས་སུ་འཕྲད་པར་བྱུང༌། ཚང་མས་རྟ་ནོར། མར་སོགས་དངོས་པོ་ཕྱུར་བུར་དུ་སྤུངས། ཕྱག་རྡོར་གཏུམ་པོ་དང༌།
སོར་འབྲང་གི་རྗེས་གནང༌། བྱང་བུ། བསྔོ་སྨོན། བསྙེན་གནས། སྐྱབས་སྡོམ། ལུང་སོགས་འདོད་ཆོས་དང༌།

སྔགས་མདུད། བྱིན་རྟེན། སྟེར་ཆ་སོགས་ལུགས་གཉིས་ཀྱིས་བཞེད་པ་བསྐངས། ལམ་དུ་ཞུགས་ནས་ན་དམར་ཆུང་བར་འབྱོར། དགེ་སློང་བསམ་འགྲུབ་རྒྱ་མཚོ་སོགས་ཨོ་ཐོག་ཤོག་དྲུག་གི་རུ་བ་ཕར་ཆེར་འཕྲད་པར་འབྱོར།
ཞག་གཉིས་སྡོད་རིང་སོ་སོའི་བློ་དང་འཚམས་པའི་ཚེ་དབང་གྲུབ་རྒྱལ་མ། གཟུངས་གྲྭ་ལྔ། བཀའ་གདམས་ལྷ་བཞི། རྟ་མགྲིན་ལྕགས་རལ་ཅན་རྣམས་ཀྱི་རྗེས་གནང་དང༌། བྱང་བུ། རུས་ཚྭ། སྐྲ་ཕུད། བསྙེན་གནས་ཀྱི་ལུང༌།
དགེ་རྩ་ཆོས་དབྱིངས་སུ་བསྔོ་བ་སོགས་བྱས་ཤིང༌། ཚང་མ་དད་གུས་ཀྱི་གདུང་ཤུགས་ཀྱིས་སྨོན་ལམ་དང་གསོལ་འདེབས་ཀྱི་སྒྲ་འུར་དིར་སྒྲོག་ཅིང༌། ཕྱག་དང་བསྐོར་བས་ལམ་བྱང་བར་གྱུར། མར་ཐུད་སོགས་ཀྱི་སྟོན་མོ་དབྱར་མཚོ་ལྟར་ཆལ་ཆིལ་དུ་གྱུར་ཅིང༌།
རྟ་བཞི་བཅུ་སྐོར་དང༌། མཛོ། མཛོ་མོ། འབྲི། གཡག་སོགས་ཉིས་བརྒྱ་སྐོར་བྱིན། མདུད་པ། བྱིན་རྟེན་སོགས་ཀྱི་སྟེར་ཆ་བློ་དང་མཚམས་པར་བྱས།
དེ་ནས་རིམ་གྱིས་ཕྱིན། མཚོ་སྐྱའི་འགྲམ་དུ་བསྡད་སྐབས། བླ་བྲང་བླ་མས་གཙོས་ཆེ་ཆེན་དབོན་པོའི་སྡེ་རྣམས་འཕྲད་པར་འབྱོར་ཞིང་སོ་སོས་སྟེར་ཆ་གཟབས་པར་བྱས། འདོད་སྦྱར་གྱི་དབང་དང༌།
བྱང་བུ། བསྔོ་སྨོན་སོགས་གང་རྒྱས། བྱིན་རྟེན། སྟེར་སྦྱིན་སོགས་ལེགས་པར་བྱས། གསོལ་འདེབས་དང་སྨོན་ལམ་བྱེད་བཞིན་པའི་ངང་ནས་རིམ་གྱིས་བསྐྱོད་དེ་སེ་ཏེར་འབྱོར། སྦྱར་ཁོ་ཆེའི་སྡེ་དང༌།
འབྲོང་པ་རྣམས་ཀྱིས་སྟོན་མོ་དང༌། རྟ་ནོར་སུམ་ཅུ་སྐོར་བྱིན། དབང༌། བྱང་བུ། རུས་ཚྭ། བསྔོ་སྨོན་རྣམས་གང་ལེགས་དང༌། བྱིན་རྟེན། སྟེར་སྦྱིན་འཚམས་པར་བྱས། ལ་རྒན་བརྒྱུད་འོང་སྐབས་འདམ་ནས་ད་རྒན་ཆོས་རྗེའི་གྲྭ་རིགས་རྣམས་ཀྱིས་འོང་དགོས་ཚུལ་བྱུང་བས་དྲེད་ཀྱི་མདོར་འབྱོར།
ཞག་བཞི་བསྡད། དགེ་ལུགས་ཀྱི་གྲྭ་རིགས་དང༌།

ཡོན་བདག་ཕོ་མོ་རྣམས་ལ་ཀུན་རིག་གི་དབང་ཉིན་གཉིས་ཀྱི་རིང་མང་བ་ཞིག་བྱས། གྲྭ་པ་རྣམས་ཀྱིས་སྟོན་མོའི་ཐོག་གྲྭ་པ་རེར་འབྲི་རེ་ཕུལ་སོང་ཞིང༌། ཡོན་བདག་རྣམས་ཀྱིས་བསྙེན་བཀུར་དང༌། རྟ་ནོར་གྱི་སྟེར་ཆ་མང་དུ་བྱུང༌།
ཚེ་དབང་དང་རྟ་མགྲིན་སོགས་ཀྱི་རྗེས་གནང༌། བྱང་བུ། བསྙེན་གནས། སྐྱབས་སྡོམ། བསྔོ་སྨོན་སོགས་འདོད་ཆོས་དང༌། བྱིན་རྟེན་རྒྱས་པར་བྱས། དེ་ནས་བསྐྱོད་དེ་གཉན་དྲུང་དུ་འབྱོར།
དྲི་ཟའི་རྒྱལ་པོར་གསོལ་མཆོད་རྒྱས་པར་ཕུལ། དེ་སྐོར་རུ་བ་རྣམས་ཀྱིས་བསྙེན་བཀུར་ཡང་དག་བྱུང་བར་དགེ་རྩ་བྱང་ཆུབ་ཏུ་བསྔོ་བ་དང་སྟེར་སྦྱིན་སོགས་གང་ལ་གང་འཚམས་པར་བྱས། རིམ་གྱིས་སྤྲགས་སུ་འབྱོར།
འབྲོག་པ་རྣམས་ཀྱིས་རྙེད་བཀུར་ལེགས་ཤིང༌། ཞང་ལྷར་སོང་བས་སྦྲགས་བཙན་གྱི་མཁར་ལ་གསོལ་ཁ་ཕུལ། ཕོ་རོག་ལ་ནས་དར་ཡུལ་དུ་སླེབས། དགོན་ལག་སྒོམ་ཁང་དུ་ངེད་རང་གི་ཆོས་མཛད་མ་ངག་དབང་བཟང་མོ་འཕྲད་པར་ཕྱིན།
ཞག་གསུམ་བསྡད། སྐྱེས་མ་རྒྱས་པར་ཕུལ་ཞིང༌། མཁས་གྲུབ་དམ་པ་ཉན་པོ་ཆོས་རྗེ་བསོད་ནམས་བསྟན་འཛིན་རྒྱལ་པོ་བསུ་བར་ཕེབ་པར་རྟ་ལེགས་ཞིག་ཀྱང་སྐྱེས་སུ་ཕུལ། སྒོམ་ཁང་དུ་མང་ཇ་དང༌།
སྤྱི་སར་འབྲི་ཞིག་བྱིན། རིམ་གྱིས་ཐམས་ཅད་མཁྱེན་པ་རོང་སྟོན་ཆེན་པོའི་གདན་ས་དཔལ་རྒྱུན་གྱི་དབང་པོར་འོང་སྐབས་བཀྲ་ཤིས་གླིང་དུ་བླ་ཁག་ལས་ཚན་དང་བཅས་པས་ཐབ་བསུ་དང༌།
དགོན་གནས་ནས་བླ་བྲང༌། ཁམས་ཚན་སོ་སོས་ལྷ་བསང་དང༌། དར་འཕྱར། དུང་འབུད། རྒྱ་གླིང་སོགས་མཆོད་རྫས་དུ་མ་དང་བཅས་དགེ་འདུན་རྣམས་ཀྱིས་སེར་ཕྲེང་གི་མདུན་བརྡར་དེ་གསང་ཆེན་དབྱར་རྔ་སྒྲོགས་པའི་བསྟི་གནས་བླ་བྲང་ལྕང་ལོ་ཅན་དུ་སླེབས།
དེ་འཕྲལ་སེར་ཇ་ཞུས། ཕྱི་ཉིན་མང་ཇ་སྦྱོར་སྦྲེལ་ཐོག་བླ་ཁག་རྣམས་ལ་རྟ་རེས་

གཙོས་ཚན་གྲངས་དང༌། ཚོགས་སུ་ཞོན་རྟས་གཙོས་ནོར་གྱི་སྤྱི་འབུལ་གཟབས་པར་ཕུལ། ཐག་ཉེའི་ཡོན་བདག་འཕྲད་པར་བྱུང་བ་རྣམས་ལ་བབས་འབྲེལ་དང་བསྟུན་པའི་སྐྱེས་མ་བྱིན། གཞིས་སུ་འོང་དགོས་ཚུལ་བྱུང་བ་བཞིན་ཕྱིན།
སྐྱེས་མ་གཟབས་པ་དང༌། གཡོག་རྣམས་ལ་སྟེར་སྦྱིན་བྱས། རྒྱུན་གྱི་དབང་པོའི་ཆོས་གྲྭ་འབྱོར་ནས་ཕོ་བྲང་ཆེན་པོར་མཇལ་ཁར་བཅར་ཏེ་རྟ་ནོར་གྱིས་གཙོས་འབུལ་བ་དཔངས་མཐོ་བར་ཕུལ། སྟོན་མོ་རྒྱས་པར་སྩལ།
མཆོད་དཔོན་ལགས་དང༌། དགེ་སློང་རིན་པོ་ཆེ། ཨེམ་ཆི་ལགས། དགེ་སློང་ངག་དབང་དཀོན་མཆོག །གསོལ་དཔོན་སྔགས་རམས་པ་ལགས། དྲུང་ཡིག་ལགས། གཟིམས་དཔོན་ལགས། མགྲོན་གཉེར་ལགས་སོགས་ལ་རྟ།
མཛོ་མོ་སོགས་ཀྱི་སྐྱེས་མ་གཟབས་པར་ཕུལ། སོ་སོ་ནས་ཤིན་ཏུ་དགྱེས་ཤིང་གང་ཅིའི་བསླབ་སྟོན་གསོལ་ཇ་སོགས་གནང༌། དགེ་སློང་རིན་པོ་ཆེར་གསང་སྒྲུབ་ཞལ་བཞི་པའི་རྗེས་གནང་ཞིག་ཕུལ། ས་དབང་ཆེན་པོར་ཐོན་ཕྱག་ཞུས་ནས་ཤིན་ཏུ་དགྱེས་པའི་དྲི་བ་དང་གནང་སྦྱིན་སྩལ་ཏེ་བསྟི་གནས་སུ་འབྱོར།
དགོན་ཁག་གི་གྲྭ་རིགས་ཡོན་བདག་རྣམས་འཕྲད་པར་བྱུང་བས་སྐྱེས་ཀྱི་སྟེར་སྦྱིན་བྱས། སྒོམ་ཁང་ནས་སྲིང་མོ་གྲིབ་སྐྱོན་བྱུང་བས་འབོད་མི་བྱུང་འཕྲལ་དུ་ཕྱིན་པས་ཁམས་མ་འཚོ་འདུག་པར་འཕོ་བ་དང༌།
ཞག་གསུམ་རིང་ངེད་རང་ནས་ཀུན་རིག་གི་ཆོ་ག །ལྷོ་སྒོ་དང་དབང་བསྐུར་སོགས་བྱས་ཤིང༌། དགུང་ཞག་པ་བཅུ་སྐོར་གྱིས་ཆོ་ག་དང༌།
གཏོར་མ་སོགས་བྱས། ཞག་གསུམ་དང༌། དངོས་གཞིའི་ཉིན་ཚོགས་ཆེན་དང༌། བདུན་ཚིགས་རྣམས་སུ་དར་ཡུལ་རང་གི་དགོན་ཁག་རྣམས་བསྡུས་ནས་སོ་སོའི་ཆོ་ག་དང༌། ས་སྐྱར་རྟ་ལེགས་པ་གཅིག་བཅས་བྱང་ཞུས།
གཞན་མ་བླ་ཁག་ཆེ་བ་རྣམས་སུ་བྱང་ཞུས་དང༌། ཆུང་བ་རྣམས་སུ་

བསྔོ་ཞུས་བྱས་ཤིང༌། ལོ་མཆོད་ལ་ཚོགས་ཆེན་སོགས་ལ་ཞབས་ཏོག་དང་འབུལ་ཡོན་གྱིས་མཉེས་པར་བྱས། ཆོས་སྡེ་ཆེན་པོའི་དུས་དྲན་མཆོད་པ་དང་གཏོར་སྤོད། བསྟན་སྲུང་རྒྱ་མཚོའི་ཚོགས་ལ་བསྐང་བ་ཁྲི་ཚར་སྐབས།
ཚོགས་ཆེན་དུ་བཀའ་འགྱུར། ཀུན་རིག་སྟོང་རྩ། ཕྱོགས་བཞིའི་གཏོར་མ་སོགས་རིམ་གྲོ་མང་བར་བྱས་པར་ཡོན་སོགས་ཀྱི་མཉེས་པར་བྱས། ལོ་མཇུག་གི་གཏོར་ཟློག་སོགས་བསྒྲུབ་ནས།། ༈ ས་སྦྲུལ་ལོར་ལོ་གསར་དང་ཚེ་སྒྲུབ་ཅིག་བྱས།
དུས་འཁོར་གྱི་དབང་རྒྱུན་དཀོན་པ་ཞིག་འདུག་གཤིས་ཞབས་དྲུང་དབོན་ལ་བྱེད་རྩིས་ཡོད་སྐབས་མཆིམས་ཕུ་ནས་དཔལ་རི་བ་མེ་རག་དཔོན་སློབ་དབང་གསན་སར་ཆེད་གཏད་བྱོན་བྱུང་གཤིས།
རྒྱུ་སྐར་བདག་པོ་ལྷ་དྲུག་བརྒྱ་དང་སོ་དྲུག་གི་དཀྱིལ་འཁོར་དུ་སློབ་མའི་གཙོ་བོ་ཞབས་དྲུང་དབོན་རིན་པོ་ཆེ། རྨོར་ཞབས་དྲུང༌། མེ་རག་དཔོན་སློབ་སོགས་གཙོ་བོར་གྱུར་པའི་སྐལ་ལྡན་གྱི་སློབ་མ་ཉི་ཤུ་རྩ་ལྔ་ལ་བྱིས་པ་འཇུག་པའི་དབང་བདུན།
དབང་གོང་མ་གསུམ་དང༌། བདག་པོ་ཆེན་པོའི་དབང་བཅས་ཕུལ་བའི་སྟ་གོན་གྱི་ཉིན་ཛོ་ཀི་ཞིག་བྱུང་ནས་དབང་རྫས་སུ་མཁོ་བའི་དུང་རྭ་ཆེན་གྱི་དུང་ཆོས་ལེགས་པ་ཞིག་དང༌།
ཙནྡན་དཀར་པོའི་འབྲས་བུ་ཡིན་ཟེར་བའི་རྒྱ་འཕྲང་ཁྱད་དུ་མཚར་བ་ཞིག་བྱིན་བྱུང་ནས་བླ་མ་དང་ལྷག་པའི་ལྷས་རྟེན་འབྲེལ་བསྒྲིགས་པར་མངོན་ཞིང༌། དངོས་གཞིའི་ཉིན་ཉི་མ་སྔར་ལས་རིང་ཞིང་འཇའ་འོད་སོགས་ལྟས་ལེགས་པར་བྱུང༌།
ཚོགས་ཆེན་དུ་འཇིགས་བྱེད་རྭ་ལུགས་རོ་ལངས་བརྒྱད་སྐོར་གྱི་གཤོར་དབང་སོགས་མེ་རག་དཔོན་སློབ་ཀྱི་ཐུགས་བཞེད་ཀྱི་ཆོས་རྣམས་རྫོགས་པར་ཕུལ་ཏེ།
ཨོ་རྒྱན་སངས་རྒྱས་གཉིས་པའི་སྒྲུབ་གནས་སུ་ཕྱིར་ཕེབ། བླ་བྲང་དུ་མཆོད་པ་དང་བན་ཚང༌།

གཏོང་སྒོ་སོགས་ཀྱི་འགྲོ་གྲོན་ཆེ་གཤིས་དང༌། ཆོས་གཞིས་ཆེར་ཞན་པ་དང་བཅས་ལོ་གསུམ་རེ་ནས་འཕེན་ཡུལ་སྟོད་སྨད་དུ་དབང་གཞིས་བྱེད་དགོས་ཀྱིན་ཡོད་པའི་སྟབས། སྐབས་ཤིག་འཇོག་པོ་ཕྱིན་སྐབས་ཁྲོམ་དབང་གི་དུས་ནམ་མཁའ་འཇའ་འོད་ཀྱིས་ཁེངས་པའི་དབུས་སུ་མཁའ་འགྲོ་རྣམས་ཀྱིས་མཆོད་པའི་ཡོ་བྱད་དུ་མ་དང་བཅས་ཏེ་འཇའ་ཚོན་གྱི་མདོ་ལེ་ལྟ་བུས་བཏེགས་པའི་དཀྱིལ་དུ་རྗེ་བཙུན་མཁའ་སྤྱོད་གཙོ་མོ་བཞུགས་པའི་ཞལ་མངོན་སུམ་དུ་མཐོང་བས་མོས་གུས་དུང་དུང༌།
སེམས་དགའ་བདེའི་རང་བཞིན་དུ་དར་ཅིག་གནས་པ་ནི་སྐྱེ་བ་སྔ་མ་ནན་ཏན་དུ་བསྒྲུབས་པའི་ནུས་མཐུ་དང༌། གནས་དེར་རཱ་ཧུ་ལ་བཛྲ་དང༌། ཁྱུང་པོ་རྣལ་འབྱོར་གྱི་སྒྲུབ་གནས་སུ་སོང་བས་བྱིན་རླབས་མངོན་དུ་སྩལ་བར་འདུག་གོ
།ཁྱབ་བདག་དང་པོའི་སངས་རྒྱས་གདོན་མའི་མགོན། །རྒྱུ་སྐར་བདག་པོ་སྤྲུལ་པའི་དཀྱིལ་འཁོར་དུ། །རིགས་དབོན་དམ་པ་གཙོར་གྱུར་སྐལ་བཟང་ལ།
།སྨིན་བྱེད་དབང་གི་ས་བོན་ལེགས་པར་བཏབ། །དེ་ཚེ་འཕགས་པའི་ཡུལ་ནས་ཛྭ་ཀི་ཞིག །ལྷག་པའི་ལྷ་ཡི་ཐུགས་རྗེས་ལེགས་བསྐུལ་ནས། །གུ་རུ་ཁྱེད་ཀྱི་དབང་རྫས་འདི་ན་ཞེས། །བགྲང་ཕྲེང་དུང་ཆོས་ཁྱད་མཚར་སྐྱེས་སུ་བྱིན།
།སྤྲུལ་ཞིང་མཁའ་ལ་སྤྱོད་པའི་གནས་ཀྱི་གཙོ། །རིང་ནས་བསྐྱངས་པའི་ཡི་འོང་ལྷ་མོ་དེས། །སྐྱེ་བར་འབྲལ་མེད་རྗེས་སུ་འཛིན་པའི་བརྡར། །སྐུ་ཡི་སྣང་བརྙན་མངོན་སུམ་གསལ་བར་བསྟན།
།ཁྱུང་འབུམ་གྱིས་འབུལ་སྐྱེལ་ཕྱིར་རྫོང་སོགས་རིམ་སེལ་སྔར་འཁྱུད་དང༌། ཕོ་བྲང་ཆེན་པོར་གོང་ས་ཡས་ཕྱིན་མཇལ་ཁར་ཕྱིན་པར་བདག་རྐྱེན་གཞན་དང་མི་འདྲ་བར་བཀའ་དྲིན་བསྐྱང༌།
རྡོ་རྗེ་འཛིན་པ་ཆེན་པོ་དགེ་སློང་རིན་པོ་ཆེར་རྟ་མགྲིན་ཡང་གསང་གི་དཀྱིལ་འཁོར་དུ་བཀའ་དབང་རྒྱས་

པ་དང༌། གྱིང་ལྔ་གཟའ་གདོང་སོགས་ཆོས་ཁ་ཤས་ཞུས། དགེ་སློང་རིན་པོ་ཆེ་དང༌། དགེ་སློང་ངག་དབང་དཀོན་མཆོག་གཉིས་ལ་ཆོས་ཁ་ཤས་ཕུལ་ཞིང་གནས་སུ་སླེབས། གཞིས་ཀྱི་ཁང་པ་གཅོང་ཆེས་པས་ཁང་ལས་མི་བྱེད་ཁ་མེད་བྱུང་བ་རྫོང་ལས་ཞོལ་དུ་བྱས་ན་ཁག་སུན་ཆུང་བར་ཞལ་ངོ་རྣམས་དང༌།
གཡོག་རིགས་ཚང་མ་གྲོས་འཆམས་ཏེ། ཞཽལ་དུ་ངེད་རང་གི་ཁང་གཞིས་རྙིང་པ་གཡོག་ཅིག་གི་ལག་ཏུ་ཡོད་པར་ས་ཚབ་སྤྲད། དོ་ཤོལ་དུ་ཁང་པ་རྒྱག་པར་ཚང་མ་བགྲོས་ཏེ་གོང་ས་ཆེན་པོར་གསུང་བརྟག་ཞུས་པར་ཞོལ་དུ་འགབ་ཚུལ་ཕེབ་པ་བཞིན་ཁང་ཚབ་སྤྲོད་རྒྱག་རྩིས་ཀྱི་ཐག་ཆོད་ཀྱང༌།
གཞན་མའི་ངན་བསླབ་ཀྱིས་ཁོང་ཚང་བསམ་བློ་འགྱུར་ཏེ་བརྗེས་ན་མི་འོང་ཚུལ་ལབས་པར་ཉེ་བ་ཞིག་བཅས་བྱུང་སྟེ་དེ་ཁའི་རྒྱུ་མཚན་མང་བ་ལབ་མུར།
ཉེ་བ་དེའི་སྐེ་འགགས་ཤིང་ཚིར་ནས་སྐད་མ་ཐོན་པར་ལོག་དགོས་བྱུང་སོང་བ་ནི་དགོས་མེད་མགོ་ལས་གྲོད་པ་མཁྲེགས་པ་དཔལ་ལྡན་ལྷ་མོ་ཐུགས་ཁྲེལ་བའི་ཆོ་འཕྲུལ་དང་ཕྲིན་ལས་བསྒྲུབས་པར་མངོན་ཞིང༌།
གང་ལྟར་ཁོ་རང་ཚོའང་དོགས་གཞི་བྱུང་འདུག་པ་བཅས་ས་བརྗེས་སྐོར་རང་གྲོལ་དུ་སོང་བས་ཨར་པོའི་བཅའ་བསྒྲིགས། སྟོན་སྤྱི་ཆེན་འབུལ་དཔོན་བླ་མ་རབ་འབྱམས་པ་དཔོན་སློབ་བརྒྱད་ཅུ་སྐོར་འབྱོར་ཞིང༌།
གཞིས་ལེན་སོགས་ལུགས་གཉིས་ཀྱི་སྒོ་ནས་གང་ལེགས་ཞུས། ངེད་ཁུ་དབོན་ཚོགས་སུ་བོས་ཏེ་བླ་རྒན་ཞིང་གཤེགས་ཀྱི་དགོངས་རྫོགས་སུ་ཆོ་ག་སྟོང་ཚར་མཛད་པར་ཉིན་བསྟར་ཕྱིན་ཏེ་ལྷོ་སྒོ་དང༌།
བསྔོ་སྨོན་གྱི་རྒྱས་འདེབས་ཡང་དག་བྱས། གྲོལ་ཉིན་ངེད་ཁུ་དབོན་ལ་རྟ་ལེགས་པ་དང༌། གཞན་ཡང་རྟ། དྲེའུ། མཛོ། ཁལ། ཇ། ཁྲབ།
གོས་དར་སོགས་དངོས་པོའི་རིགས་

གཟབས་རྒྱས་དང༌། ཚོགས་པར་ཀྱང་འགྱེད་གྱ་ནོམ་པར་མཛད་ཅིང༌། དེ་དག་ཟབ་པ་ཆོས་ཀྱི་དབྱིངས་དང༌། རྒྱ་ཆེ་བ་སེམས་ཅན་གྱི་དོན་དུ་རྒྱས་འདེབས་ཡང་དག་པར་བྱས། འགྲུལ་པ་གཞན་རྣམས་ཀྱིས་ཀྱང༌། ཇ། རྟ་ཕྱུག་སོགས་ཆེ་འབྱོར་ཆུང་འབྱོར་གྱི་འབུལ་བ་མང་བར་བྱུང་བའང་བསྔོ་སྨོན་གྱི་རྒྱས་བཏབ།
དགུན་ཚ་བ་བླ་མ་བཀྲ་ཤིས་ཚེ་རིང་དང༌། སྤྱི་ཆེན་འབུལ་སྡུད་བླ་མ་དབུ་མཛད་བཅས་འབྱོར། ཚོགས་སུ་སྟོང་ཆོག་མཛད་པའི་གྲལ་དབུར་ཕྱིན།
རྟ། དྲིའུ། ཇ། མཛོ་ཕྱུགས་སོགས་མང་བར་བྱུང་ཞིང༌། བྱང་བུ་དང་དགེ་བ་རྫོགས་བྱང་དུ་བསྔོས། དུས་ཆེན་ཁག་རྣམས་གྲུབ་འཕྲལ་དབོན་རིན་པོ་ཆེ་དང༌། མཚུངས་མེད་ཆོས་རྗེ་རིན་པོ་ཆེ།
གླིང་སྨད་ཞབས་དྲུང༌། གླང་ཐང་གྲྭ་ཚང་གི་དྲུང་ཆེན། གསང་ཕུ་མཆོད་ཁང་དཔོན་སློབ་ཀུན་དགའ་དཔལ་བཟང་སོགས་གཙོ་བོར་གྱུར་པའི་འདུས་པའི་ཚོགས་ལ་རྣལ་འབྱོར་དབང་ཕྱུག་ཆེན་པོ་འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ།
དབང༌། བྱིན་རླབས། ཆ་ལག །རྒྱབ་རྟེན་གྱི་ལུང་རྣམས་དང་བཅས་པས་སྨིན་རྒྱས་བྱས་ཤིང༌། འདི་སྐབས་རྒྱལ་བསྟན་སྤྱི་དང༌།
བྱེ་བྲག་གསང་ཆེན་སློབ་བཤད་པ་རྣམས་ཀྱི་བསོད་ནམས་ལས་མ་གྲུབ་པའི་བཀྲ་ཤིས་ཆོས་སྡེ་ནས་དབོན་རིན་པོ་ཆེ་དག་ཞིང་དུ་གཤེགས་པའི་ཐུགས་དམ་གསལ་འདེབས་པ་འབྱོར་ཞིང༌། ཚོགས་སུ་མཆོད་འབུལ་ཞུས།
སྣང་གསུམ་གྱི་རིང་དབོན་གྱིས་ཀྱང་ཚོགས་སུ་ཚར་ལུགས་ཀྱི་དཀར་པོ་རྣམ་གསུམ། སྒྲུབ་ཐབས་བརྒྱ་རྩ། སྒྲོལ་མ་ཉེར་གཅིག །བཀའ་གདམས་ལྷ་བཞི་སོགས་ངག་བཀོད་ལྟར་མཛད། སེམས་བསྐྱེད་དང༌།
སློབ་མ་རྗེས་འཛིན་གྲུབ་ནས།

ལྕགས་རྟ་ལོར་ལོ་གསར་དང༌། ཚེ་སྒྲུབ་བསྙེན་པ་ཁ་གསོ་བྱས། གྲོལ་འཕྲལ་ངེད་རང་ནས་ཟབ་མོ་རྡོ་རྗེ་ཐེག་པའི་སྨིན་བྱེད་ཀྱི་གཙོ་བོ་རྒྱུ་དབང་དང༌། ལམ་དབང༌། མཁའ་སྤྱོད་མ། ལམ་ཟབ། བིར་སྲུང་སོགས་དང༌།
དབོན་ནས་རིགས་གསུམ་སྤྱི་དབང༌། ཚེ་དཔག་ལྷ་དགུ། མི་འཁྲུགས་པའི་དབང་སོགས་མཛད་སྐབས། གོང་ས་ཆེན་པོ་ནས་བཀྲ་ཤིས་ཆོས་སྡེར་དགོངས་རྫོགས་ཀྱི་ཚོགས་དབུ་དང་ཞུགས་འབུལ་ལ་འགྲོ་དགོས་པའི་བཀའ་ཤོག་རིན་པོ་ཆེ་སྤྱི་བོར་ཕེབ་ཅིང་ཁོང་རང་གི་ཐུགས་བཞེད་ལྟར་རྒྱང་ཙམ་ནས་འོང་བའི་ཁས་ལེན་ཞུས།
སྨིན་བྱེད་ཀྱི་དབང་དང༌། བྱིན་རླབས་རྣམས་གྲུབ་ནས། ལྷོ་ཁ་ཕྱོགས་སུ་དུས་ཚེས་དང་མཐུན་པར་གནས་ཀྱི་དབང་པོ་ནས་རྟ་ཁ་བསྐྱོད་དེ་རིམ་གྱིས་རྔོག་ལོ་ཡབ་སྲས་སོགས་མཁས་གྲུབ་དུ་མས་བྱིན་གྱིས་རླབས་པའི་གནས་གསང་ཕུ་ནེའུ་ཐོག་གི་ཆོས་གྲར་འབྱོར་སྐབས་མཆོད་ཁང་དཔོན་སློབ་ཀྱི་དབུས་གཞིས་དགོན་རྣམས་ཀྱིས་སེར་ཕྲེང༌།
དར་འཕྱར། ཐབ་བསུ་སོགས་གང་རྒྱས་མཛད་ཅིང༌། མང་ཇ། སྦྱོར་སྦྲེལ། རྣམ་བཞག །མཆོད་ཁང་དཔོན་སློབ་ལ་ཚན་གྲངས་ཀྱང་ཕུལ། ཞག་གཉིས་བསྡད། མཆོད་ཁང་པས་གཞིས་ལེན་ཡང་དག་བྱུང༌།
ཕྱི་ཉིན་སྒྲོལ་མ་རྩོད་རྒྱལ་མ་སོགས་རྟེན་རྣམས་ཞིབ་པར་མཇལ་སྐབས། ཇོ་བོ་ཡབ་སྲས་གསུམ་བར་སྣང་དུ་བཞུགས་པའི་སྣང་བ་ཤིན་ཏུ་གསལ་བ་བྱུང་ཞིང༌། མེ་ཏོག་གི་ཆར་བབས་པ་དེར་གནས་ཀུན་གྱི་མིག་ཡུལ་དུ་གྱུར་པས་ཚང་མ་ཡང་མཚན་པ་བྱེད་འདུག་པ་དང༌།
རང་ཡང་ངོ་མཚར་སྙམ་པ་བྱུང་བ་ནི་གནས་གཞན་དང་མི་འདྲ་བའི་བྱིན་རླབས་སུ་མངོན། དམ་པ་དུ་མས་བྱིན་རླབས་གསང་ཕུར་སླེབས། །དམ་པའི་སྐུ་གསུམ་ནམ་མཁའི་དབྱིངས་ནས་མཐོང༌།
།དེ་ཚེ་སུམ་རྩེན་ལྷ་ཡིས་

མཆོད་པའི་ཕྱིར། །མེ་ཏོག་ཆར་དང་འཇའ་འོད་གུར་ཁྱིམ་ཕུབ། །སེམས་བསྐྱེད་གླིང་པའི་འདྲ་འབག་ཀུན་མཁྱེན་གྱིས་ཕྱག་བཟོ་མར་སྙན་དར་དང༌། རྟེན་མཆོད་རྣམས་ལ་མཆོད་བསྙན་དར་སོགས་གང་ལེགས་ཕུལ། མཆོད་ཁང་བླ་མ་སོགས་ལ་སྒྲོལ་དཀར་དང༌།
གུར་མགོན་གྱི་རྗེས་གནང༌། ལུང་སོགས་ཐུགས་འདོད་ལྟར་ཞུས། གླིང་སྟོད་བླ་བྲང་དུ་ཞབས་དྲུང་ཅུང་ཞིག་སྐུ་ལྟེམ་འདུག་པར། དབང་ལ་ཤོག་གསུང༌། ཕྱིན་པས་སྒོ་རྩར་བསུ་བར་ཕེབ་ཅིང་ཕྱག་རྩེ་སྤྲོད་བྱས།
ངེད་རང་ལ་ཁྲི་ཤིན་ཏུ་མཐོ་བ་དང་བཅས་བཟོས་སྒོ་གཞིས་ལེན་ཟབ་རྒྱས་གནང༌། ཚེ་དབང༌། རྟ་མགྲིན། འབྱུང་འདུལ་གྱི་རྗེས་གནང་ཕུལ། གནང་སྦྱིན་རྒྱས་པར་སྩལ།
སྐུ་གཟུགས་ཀྱི་འཕྲོད་བསྟེན་སོགས་སྙན་འབུལ་ཞུས། ཐུགས་དགྱེས་པར་བྱུང་སོང༌། མཆོད་ཁང་དཔོན་སློབ་ཀྱི་ཛྷེ་ཁྱིམ་ལས་གྲུབ་པའི་ནམ་མཁའི་སྙིང་པོའི་སྐུ་ལི་མ་ཤིན་ཏུ་ལེགས་པ་ཞིག་གི་གཙོས་སྟེར་སྦྱིན་གཟབས་རྒྱས་བྱུང་ཞིང༌།
ཕར་ཡང་བྱིན་རྟེན་སོགས་ཕུལ། མདོར་སྐོར་བྱས། འོད་འཆང་རྡོའི་ལྷ་ཁང་དུ་ཞག་གཅིག་བསྡད། རྟེན་མཆོད་རྣམས་ལ་སྙན་ཤལ་མཆོད་པ་གང་རྒྱས་ཕུལ་ཞིང༌། བསྟན་འགྲོར་ཕན་བདེ་འབྱུང་བའི་སྨོན་ལམ་ཡིད་ཆེས་པ་བཏབ།
སང་ཉིན་ཆོས་གྲ་ཆེན་པོ་རབ་སྨད་དུ་འབྱོར་ཞིང༌། བླ་བྲང་གྲྭ་ཁང་སོ་སོ་ནས་བསང༌། དར་འཕྱར་སོགས་གང་རྒྱས་མཛད། སྐུ་རྟེན་པའི་བཤག་ལ་འབྱོར་སྐབས་སུ་ཕེབ་གྲབས་མཛད་བྱུང་བར་སང་སྔ་དྲོ་ལེགས་པར་འདུག་ཚུལ་ཞུས་པས་དེ་འཕྲལ་ཞི་སོང༌།
གཞིས་ལེན་ཡང་དག་བྱུང༌། ཕྱི་ཉིན་ཆོས་སྐྱོང་ཆེན་པོ་སྐུ་ཕེབ་ཞུས་ཤིང༌། དེ་འཕྲལ་ངེད་རང་ཕྱིན་པས་རྡོ་སྐས་མགོར་བསུ་བར་ཕེབ།
བཙན་ཁང་དུ་འབྱོར་འཕྲལ་སྙན་ཤལ། ཚན་གྲངས་སོགས་རྒྱས་པར་ཕུལ་ཞིང༌།

སྤང་བླང་གི་ལུང་བསྟན་ཞུས་པར་དགྱེས་ཚོར་དང༌། འཕྲལ་ཡུན་གྱི་བསླབ་སྟོན་ཞིབ་པར་གནང༌། ཆོས་སྐྱོང་གི་ལྕོག་ཏུ་ཐུགས་བཞེད་ལྟར་མེ་ཏོག་གཏོར། འོང་ཁར་གོས་ཆེན་གྱི་རྒྱལ་མཚན། སྟག་སྟན། དར་ཚོན་སྣ་ལྔ་སོགས་སྩལ་ཏེ།
རྒྱལ་མཚན་གྱི་ཤམ་བུ་རླུང་གིས་མ་བསྐྱོད་པར་བྱས་པས་ས་གཞི་ཐམས་ཅད་ཁེངས་པར་བྱེད་དོ་ཨང་ཞེས་སོགས་ལུང་བསྟན་ཀྱང་ཤིན་ཏུ་ལེགས་པར་མཛད། འོང་དུས་རྡོ་སྐས་མགོར་སྐྱེལ་མར་ཕེབ་ཅིང་འཕྲེང་བའི་ཚུལ་གྱིས་ཁང་པས་མ་བསྒྲིབས་པར་གཟིགས་ཤིང་དགྱེས་པའི་འཛུམ་ཞལ་ལྷུག་པར་བསྟན་ཏོ།
།ཤཱཀྱའི་མཚན་ཅན་མཁས་གྲུབ་དམ་པ་ཡིས། །དམ་བཏགས་མ་གཡེལ་དམ་ཚིག་དང་ལྡན་པའི། །སེམས་བསྐྱེད་གླིང་པས་བསྟན་དང་རྒྱལ་མཚན་སོགས།
།སྩལ་ཏེ་དུས་ཀུན་བསྲུང་བར་ཞལ་གྱིས་བཞེས། །དེ་ནས་འདུ་ཁང་དུ་ཚོགས་པར་འབྱུང་འདུལ་དང༌། གུར་ལྷ་བརྒྱད་ཐུན་མོང་བ་སོགས་ཀྱི་རྗེས་གནང་བྱས། མང་ཇ་སྤྱི་འབུལ་དང་སློབ་དཔོན་ལ་ཚན་གྲངས་སོགས་རྒྱས་པར་ཞུས།
བླ་བྲང་ནས་ཀྱང་གཞིས་ལེན་གཟབས་རྒྱས་གནང་བྱུང་ཞིང༌། སྤྱིར་སྒེར་ཚང་མས་སྟེར་སྦྱིན་གཟབས་པར་མཛད་དེ་ཞག་གཉིས་བསྡད། ཕྱི་ཉིན་སྡུ་ཕུད་ཆོས་འཁོར་དུ་འབྱོར།
བསུ་བ་སོགས་གཞན་དང་མ་འདྲ་བར་བྱུང་ཞིང༌། འབྱོར་འཕྲལ་གཞིས་ལེན་ཀྱང་རྒྱས་པར་མཛད། ཐུབ་དབང་དང་དཔལ་མོ་གསེར་གྱི་སྙིང་ཐག་ཅན་སོགས་རྟེན་རྣམས་ཞིབ་པར་མཇལ་ཞིང་མཆོད་པ་སྙན་དར་རྒྱས་པ་ཕུལ་ཏེ་བསྟན་འགྲོའི་དོན་དུ་སྨོན་ལམ་ཡིད་ཚིམ་པར་བཏབ།
གྲྭ་ཚང་བཅས་སྤྱི་སྒེར་ཚང་མས་སྟེར་ཆ་གཟབས་རྒྱས་མཛད། མང་ཇ། བྱིན་རྟེན། སྔགས་མདུད་སོགས་དང་ཚོགས་སུ་འབྱུང་འདུལ། གུར་མགོན།
ཚེ་དབང་སོགས་

དང༌། ཐུགས་བཞེད་ཀྱི་ཆོས་མང་བར་ཡང་ཕུལ། ཕྱི་ཉིན་གྲ་ཐང་དུ་འབྱོར་པར་བསང༌། དར་འཕྱར། བསུ་བ་སོགས་བྱུང་ཞིང༌། བླ་བྲང་དུ་བསྡད་པར་བསྙེན་བཀུར་ཤིན་ཏུ་གཟབས་པ་བྱུང༌། མང་ཇ་སོགས་གང་ལ་གང་འཚམས་ཀྱིས་ཚང་མས་མཉེས་པར་བྱས་ཤིང༌།
སོ་སོ་ནས་དར་རས་སྣམ་ཕྲུག་སོགས་སྟེར་ཆ་མང་བར་མཛད། ཀུན་རིག །ཚེ་དཔག་ལྷ་དགུ། ཚེ་དབང་སོགས་ཐུགས་འདོད་ལྟར། ཞག་གཅིག་བསྡད། ཕྱི་ཉིན་གཙུག་ལག་ཁང་དང་ལྷ་ཁང་སོ་སོར་སྙན་ཤལ་དང་མཆོད་པ་རྒྱས་པར་ཕུལ་ཞིང་སྨོན་ལམ་བཏབ།
རྟེན་མཆོད་རྣམས་བྱིན་ཆགས་ཤིང་དངོས་གཙང་བར་འདུག །ཞང་བློན་ཆེན་པོའི་གསོབ་ལ་སྙན་དར་དང་ཕྲིན་བཅོལ་ཞུས། དེ་ནས་གྲ་ཕྱི་ཚོགས་སུ་ཕྱིན།
མཁན་པོ་བསུ་བར་ཕེབ་ཅིང་དར་འཕྱར། བསང་སོགས་གང་རྒྱས་པར་མཛད། སླེབས་འཕྲལ་གཞིས་ལེན་དང་སྟེར་སྦྱིན་སོགས་རིམ་པར་བྱུང༌། མང་ཇ། སྤྱི་འབུལ། མཁན་པོར་འབུལ་བ་སོགས་གང་ལེགས་དང༌། སོ་སོར་སྔགས་མདུད།
བྱིན་རྟེན་ཀྱང་ཕུལ། གོང་ས་ཆེན་པོ་ནས་བཀའ་དྲིན་བསྐྱངས་པའི་སྨན་བླའི་མདོ་ཆོག་གི་ལུང་དང༌། འདོད་ཆོས་ཁ་ཤས་ཀྱང་བྱས། པཎ་ཆེན་གྱི་སྐུ་འདྲ་ཕྱག་ནས་མ། རྫོགས་པའི་སངས་རྒྱས་ཀྱི་འཕེལ་གདུང༌།
ཀརྨ་པ་དེ་བཞིན་གཤེགས་པས་ཚོགས་སུ་ཕུལ་བའི་ཚོགས་དུང་ཁྱད་མཚར་སོགས་རྟེན་མཆོད་འགངས་ཆེན་ཤིན་ཏུ་མང་བ་མཇལ་ཞིང༌། རྟེན་སོ་སོར་སྙན་དར་སོགས་གང་རྒྱས་ཕུལ་ནས། ཡིད་སྤྲུལ་གྱི་མཆོད་སྤྲིན་ཀུན་ཏུ་བཟང་པོའི་རྣམ་ཐར་ལས་འགྲན་བཟོད་པར་སྤྲོས་ཤིང༌།
ཕན་བདེ་འབད་མེད་དུ་འབྱུང་བའི་སྨོན་ལམ་དཔྱིས་ཕྱིན་པར་བཏབ། ཕྱི་ཉིན་ཇ་སར་བཀྲ་ཤིས་ཆོས་སྡེ་ནས་ཐབ་བསུ་འདུག་པ་དང༌། སྒེར་བ་ནས་ཀྱང་སྡེ་པ་རིན་པོ་ཆེས་ཚུར་ལམ་འོང་དགོས་པའི་ཕྱག་བྲིས་ཀྱང་བྱུང༌།

ཆོས་རྒྱལ་ན་རིམ་གྱིས་བྱིན་གྱིས་བརླབས་པའི་ཐུབ་དབང་གི་སྐུ་སོགས་མཇལ། མཆོད་པ་སྙན་དར་ཕུལ། ཞབས་དྲུང་ཞབས་མ་བརྟན་གཤིས་བཀྲ་ཤིས་ཆོས་སྡེར་དགོང་སླེབས་བྱས། སོང་གདུང་འབུལ་དུ་ཇ་རྟ་སོགས་དགུ་ཚན་ལྔ་ཙམ་ཕུལ་ཞིང༌།
མཆོད་འབུལ་ཡང་དག་བྱས། འགོར་རིང་རི་བོ་བདེ་ཆེན་ནས་དགེ་འདུན་ཁ་ཤས་ཕེབ་པ་གཙོ་བོར་གྱུར་པའི་དོན་གཉེར་བ་རྣམས་ལ་ཀྱེ་རྡོར་གྱི་དབང་ཚན་གཉིས་སོགས་འདོད་ཆོས་འདྲ་ཕུལ།
གཟའ་ཚེས་དགེ་བར་སྐུ་གདུང་རིན་པོ་ཆེ་དགྱེས་མཛད་རྡོ་རྗེའི་སྒོ་ནས་ཞུགས་ལ་ཕུལ་བས། ནམ་མཁའ་དྭངས་ཤིང་འཇའ་སྤྲིན་སོགས་ལྟས་ངོ་མཚར་བར་བྱུང་བ་ནི་དམ་པ་དེ་ཉིད་རྗེ་བཙུན་ཁའུ་པའི་བསྟན་འཛིན་བླ་ན་མེད་པར་སོང་གཤིས་སུམ་རྩེན་པ་རྣམས་ཀྱིས་མཆོད་པ་ཕུལ་བར་མངོན།
ཡུམ་བུ་བླ་མཁར་དང༌། སྟག་ཆེན་འབུམ་པ། ཁྲ་འབྲུག་སོགས་མཇལ་བར་ཕྱིན། ལམ་དུ་ཆོས་ཀྱི་རྒྱལ་པོ་ས་སྐྱ་པཎྜི་ཏ་ལ་ཆོས་ཀྱི་རྒྱལ་པོ་འཕགས་པ་རིན་པོ་ཆེ་འཁྲུངས་པའི་གཏམ་སྙན་འབུལ་མི་བྱུང་དུས་བཞུགས་པའི་གཏམ་སྙན་བཞུགས་ཁྲིར་གྲགས་པའི་སྟེང་དུ་བསྡད་སྐབས་ཤིང་ཐོག་སྟེར་སྦྱིན་བྱེད་མི་མང་ཙམ་བྱུང་བ་ནི་རྟེན་འབྲེལ་ལེགས་པར་སེམས་ཤིང༌།
བཞུགས་ཁྲིར་ཁ་བཏགས་ཀྱི་ཅོད་པན་ཤིན་ཏུ་ཆེ་བར་བཙུགས། རྟེན་རྣམས་ཞིབ་པར་མཇལ་ཞིང་སྙན་དར་མཆོད་པ་གང་རྒྱས་ཀྱང་ཕུལ། ཁྲ་འབྲུག་ཏུ་རྒྱལ་བ་རིགས་བཞི་རྡོ་ལ་རང་བྱོན་དུ་བྱུང་བ་གོང་པོ་རི་ནས་སྤྱན་དྲངས་ཚུལ་ཟེར་བ་དང༌།
ཉེ་སྲས་བརྒྱད་རྫོགས་པའི་སངས་རྒྱས་འོད་སྲུང་གི་ཕྱག་ནས་མ་ལི་ཡུལ་ནས་གདན་དྲངས་པ། ཇོ་མོ་སྒྲོལ་མ་སོགས་རྟེན་བྱིན་རླབས་ཅན་དུ་མ་མཇལ། མཆོག་གི་སློབ་དཔོན་ཆེན་པོ་ང་འདྲ་མར་གྲགས་པ་ཨོ་རྒྱན་དངོས་དང་ཁྱད་པར་མ་མཆིས་པ་རྣམས་

ཞིབ་པར་མཇལ་ཞིང༌། དེ་དག་ལ་བྱིན་རླབས་ཀྱི་གཟི་བྱིན་གཞན་ལས་ཆེ་བ་སེམས་རྒྱུད་ཁུལ་ནུས་པར་འདུག་ཅིང༌། སྙན་དར་མཆོད་པ་སོགས་དངོས་བཤམས་ཡིད་སྤྲུལ་གྱི་མཆོད་སྤྲིན་ཚར་དུ་དངར་བ་ཕུལ། རྒྱལ་བསྟན་སྤྱི་དང་བྱེ་བྲག་གི་རིང་ལུགས་འཕེལ་ཞིང་ཕན་བདེ་འབྱུང་བའི་སྨོན་ལམ་ཡང་དག་བྱས།
མཆོད་རྟེན་དབུ་ལྔ་སོགས་ལ་བསྐོར་བ་བྱས་ཤིང་ཉིན་འཁོར་བྱས། ཆོས་སྡེར་ཞག་གཉིས་བསྡད། འོང་ཁར་ཐམས་ཅད་མཁྱེན་པ་བསོད་ནམས་རྒྱལ་མཚན་གྱི་སྐུ་ཕྱག་ནས་མས་གཙོས་མཆོད་འབུལ་གྱི་སྟེར་ཆ་དཔངས་མཐོ་བར་སྩལ།
རིམ་གྱིས་བསྐྱོད་པས་ཚེས་བཅུ་དང་སྒོན་ཐང་འབུམ། ཙན་ཐང་ལྷ་ཁང་སོགས་མཇལ། སློབ་དཔོན་ཆེན་པོ་པདྨ་ཀ་རའི་སྒྲུབ་གནས་ཤེལ་བྲག་ཏུ་ཕྱིན།
ཡར་ལམ་མཐིལ་གྱི་རྟེན་རྣམས་ཞིབ་པར་མཇལ་ཞིང་མཆོད་པ་དང་སྙན་དར་ཕུལ། སྨོན་ལམ་ཡང་དག་བཏབ། བྲག་ཕུག་གི་ནང་དུ་སློབ་དཔོན་ཆེན་པོའི་སྐུ་བྱིན་རླབས་ཅན་ཕྱག་ནས་མའི་མདུན་དུ་གུ་རུ་དཀོན་མཆོག་སྤྱི་འདུས་ཀྱི་ཚོགས་མཆོད་རྒྱས་པ་དང༌།
སྙན་ཤལ། མཆོད་སྤྲིན་རྒྱ་ཆེ་བ་ཕུལ་ཞིང༌། བྱིན་རླབས་ཀྱིས་ལུས་སེམས་བདེ་ལ་བག་ཕེབ་པ་ཞིག་བྱུང༌། རང་བྱོན་ཀྱང་མང་བར་འདུག
།སྐས་ལས་བབས་དུས་བྲག་གི་ལོགས་ཤིག་ལ་ཐུགས་རྗེ་ཆེན་པོ་བཅུ་གཅིག་ཞལ་གྱི་སྐུ་རང་བྱོན་ཞིག་གསར་དུ་མཐོང༌། དེ་དག་ལ་བཞུགས་པའི་སྒྲུབ་པ་ཕོ་མོ་རྣམས་ལ་འཚོ་བའི་འབྲེལ་པའང་རགས་རིམ་ཕུལ།
སྣེ་གདོང་གི་རྩེར་འབྱོར་དུས་བཀྲ་ཤིས་ཆོས་སྡེའི་ཚོགས་ཆེན་སྐུ་རིམ་དུ་ཡོད་པ་རྣམས་མཇལ་དར་བཅས་འཕྲད་པར་བྱོན་ཞིང༌། མང་ཇ་བྱིན་རྟེན་སོགས་གང་ལེགས་ཕུལ། ཞོལ་པ་རྣམས་ཀྱི་འཕྲད་མི་དང་བསྔོ་ཞུས་སོགས་མང་བར་བྱུང༌།
སོ་སོའི་འདོད་སྦྱར་བྱས།

དེ་ནུབ་གྲུབ་པའི་དབང་ཕྱུག་ཐང་སྟོང་རྒྱལ་པོའི་གདུང་བརྒྱུད་སྡེ་པ་སྒེར་པའི་སར་འབྱོར་བར་བསུ་བ་བཟོས་སྒོ་གཞན་དང་མི་འདྲ་བར་གནང་ཞིང༌། གཞིས་ལེན་གཟབས་པ་མཛད། ཕར་རྟ་སོགས་དགུ་ཚན་དཔངས་མཐོ་བ་སྐྱེས་སུ་ཕུལ།
ཕྱི་ཉིན་དཔལ་ལྡན་བླ་མ་དམ་པའི་བཞུགས་གནས་རྩེ་གདོང་བསམ་གཏན་གླིང་དུ་ཕྱིན། ངེད་རང་འོང་ཚུལ་གསན་གཤིས་སྣེ་གདོང་ནས་སྐུ་ཚབ་ཀྱང་བྱོན་འདུག་པ་བཅས། བླ་མ་དམ་པའི་སྐུ་ཕྱག་ནས་མ་ན་བཟའ་སོགས་འགངས་ཆེ་བ་རྣམས་དང༌།
མགོན་ཁང་དུ་ལྕམ་དྲལ་གྱི་སྐུ་དང༌། པུ་ཏྲའི་བླ་མཚོ་སོགས་རྟེན་ཁྱད་དུ་འཕགས་པ་དུ་མ་མཇལ། སྙན་དར་མཆོད་པ། ཆོས་སྐྱོང་གི་སྐུ་རྣམས་ལ་སྤྱན་གཟིགས་རྣམས་རྒྱས་པ་དང་ཕྲིན་བཅོལ་ཞུས།
ཕྱིར་འོང་ལམ་དུ་འབྲས་བུ་གླིང་གི་དགེ་འདུན་རྣམས་ཀྱིས་གཙོས་འཕྲད་མི་ཤིན་ཏུ་མང་བར་བྱུང༌། བཀའ་བསྒོ་དང་སྔགས་མདུད་སོགས་གང་འཚམས་ཀྱིས་འདོད་པ་བསྒྲུབས། ཉིན་འཁོར་གྱི་སྒེར་པའི་གཞིས་ཁར་སླེབས།
གྲུབ་ཐོབ་ཆེན་པོའི་སྐུ་འདྲ་ཕྱག་ནས་མ་སོགས་ནང་རྟེན་ཤིན་ཏུ་མང་བ་རྣམས་ཞིབ་ཏུ་མཇལ་ཞིང༌། དད་རྟེན་ཀྱང་མང་བར་གནང༌། རྟེན་རྣམས་ལ་སྙན་ཤལ་རྒྱས་པར་ཕུལ།
ཞལ་ངོ་ཚོར་ཚེ་དབང་དང༌། གུར་མགོན་ལྷ་བརྒྱད་ཀྱི་རྗེས་གནང་ཚར་ལུགས་ཐུན་མོང་མ་ཡིན་པ་ཞིག་ཀྱང་ཕུལ། ཕྱི་ཉིན་འོང་ཁར་དང་རས་སྣམ་བུ་སོགས་ཀྱི་སྟེར་སྦྱིན་དཔངས་མཐོང་བར་གནང་ཞིང༌། སྔགས་མདུད་བྱིན་རྟེན་སོགས་ཀྱང་ཕུལ།
སྡེ་པ་རིན་པོ་ཆེ་གྲུ་ཁར་སྐྱེལ་མར་ཕེབ་པར་སྔགས་མདུད་ཕུལ་ཞིང༌། གང་ཅིའི་སྙན་འབུལ་རྒྱས་པར་ཞུས། ཆུར་ཐོན་རིམ་གྱིས་བསྐྱོད་དེ་བཀའ་དྲིན་གཞལ་མེད་ཁྲི་སྲོང་རྗེས་བཞེངས་པ་གནང་བའི་གནས་ཆེན་དཔལ་ཟབ་

ཡངས་མི་འགྱུར་ལྷུན་གྱིས་གྲུབ་པའི་གནྡྷོ་ལ་ཆེན་པོར་དེ་ནུབ་འབྱོར་ཞིང་རྩལ་མང་བའི་སར་བསྡད། རབ་བྱུང་གྲྭ་ཚང་རྣམས་ཀྱིས་ཇ་ཞུས་ཀྱང་བྱུང༌། ཕྱི་ཉིན་སྔ་བར་ཐོག་མར་དབུ་རྩེར་ཕྱིན་ཏེ་བྱང་ཆུབ་ཆེན་པོ་དང༌།
ཐམས་ཅད་མཁྱེན་པ་ཞི་བ་འཚོའི་དབུ་ཐོད་སོགས་འོག་ཁང་དང༌། བར་ཁང༌། སྟེང་ཁང་སོགས་ཀྱི་རྟེན་མཆོད་རྣམས་ཞིབ་པར་མཇལ། རིམ་གྱིས་གླིང་བཞི། གླིང་ཕྲན། ཡཀྴ་ལྟག་འོག །མཆོད་རྟེན་ལྔ་སོགས་ཞིབ་ཏུ་མཇལ།
ཇོ་མོ་གླིང་གསུམ་དང་ཕོ་བྲང་གོང་ཀྱང་མཇལ། སློབ་དཔོན་ཆེན་པོའི་ཞབས་རྗེས་སོགས་གོང་གསལ་གཙུག་ལག་ཁང་གི་སྐུ་བརྙན་རགས་པར་སྙན་དར། གསེར་ཆབ་དངོས་བཤམས་ཡིད་སྤྲུལ་གྱི་མཆོད་པ་ནམ་མཁའི་མཐའ་ཀླས་པར་ཕུལ་ཞིང་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་པ་དང༌།
གོང་ས་ཆེན་པོ་ཡས་ཕྱིན་གྱི་དབུས་བསྟན་འཛིན་གྱི་སྐྱེས་བུ་དམ་པ་རྣམས་ཞབས་པད་ཡུན་རིང་དུ་བརྟན་ཅིང༌། སེམས་ཅན་རྣམས་ལ་བདེ་སྐྱིད་འབད་མེད་དུ་འབྱུང་བ་སོགས་སྨོན་ལམ་ཡིད་ཚིམ་པར་བཏབ།
སྟག་རྩེའི་སྐུ་ཚབ་བཞུགས་མི་སྒྲུབ་གྲོགས་པས་ཇ་ཞུས་ཀྱང་མཛད། དཀར་པོ་པའི་ནང་དུ་ཕྱིན། མཆོག་གི་སློབ་དཔོན་ཆེན་པོས་ལྷ་སྲས་མུ་ཁྲི་བཙན་པོར་སྐུ་ཚབ་ཏུ་གནང་བའི་གུ་རུ་མཚོ་སྐྱེས་རྡོ་རྗེར་གྲགས་པའི་ཁྱད་མཚར་བྱིན་ཅན་དེ་མཇལ་དུས།
སྐུ་མདུན་དུ་ཐོག་མར་གུ་རུ་དཀོན་མཆོག་སྤྱི་འདུས་ཀྱི་ཚོགས་མཆོད་ཅིག་བྱས་རྗེས།
ཡོན་ཆབ་ཆེར་འབུལ་བ་སོགས་སྩོལ་བར་མ་ལྟོས་པར་ཞལ་ངེད་རང་ལ་གཟིགས་ཏེ་ཕེབ་པ་སོགས་རྗེས་སུ་འཛིན་པའི་བརྡར་སེམས། མཆོད་མཇལ་རྣམས་གྲུབ་རྗེས་མཁན་ཆེན་བོདྷི་ས་ཏྭའི་བཞུགས་ཁྲིའི་སྟེང་དུ་འཁོད་དེ།
རབ་བྱུང་གྲྭ་ཚང་གི་དགེ་འདུན་རྣམས་གཙོར་གྱུར་པའི་སྐྱ་སེར་ཤིན་ཏུ་མང་བར། འབྱུང་འདུལ་གྱི་རྗེས་གནང་བྱས་ཤིང༌།

གནས་ཚང་དུ་འབྱོར་འཕྲལ་དྲེགས་པའི་དེད་དཔོན་ཆོས་རྒྱལ་དཔོན་བློན་གྱི་སྐུ་ཁོག་སོ་སོར། སང་ཉིན་སྐུ་ཕེབ་བྱེད་ཚུལ་གྱི་འཕྲོས་བྱེད་པར་མགྲོན་གཉེར་བཏང་བའི་ལན་དང༌། ལྕོག་གི་གྲྭ་ཁ་ཤས་ཀྱིས་ཀྱང་དུས་མིན་དུ་སོང་གཤིས་ག་འདྲ་འོང་ཟེར་ཀྱང༌།
ངེད་རང་བྲེལ་བའི་སྟབས་སང་ཉིན་སྔ་བར་ལྕོག་ཏུ་ཕྱིན་ཞིང༌། ངེད་རང་ནས་དཔལ་ས་སྐྱ་པ་ཆེན་པོ་ཁམས་གསུམ་ཆོས་ཀྱི་རྒྱལ་པོའི་གཟིམས་ཆུང་དུ་བསྡད།
ཚོགས་འཁོར་རྒྱས་པ་དང་བཅས་པ་ལྕོག་པ་རྣམས་ཀྱི་སྤྱན་འདྲེན་ཞུས་པར། ཚར་གཅིག་སོང་འཚམས་སྐུ་མ་ཕེབ་པར་ཅི་དྲག་ཟེར་བ་ལྕོག་པ་ཞིག་བྱུང་བར་ད་དུང་བསྐྱར་ནས་ཞུས་ན་ཕེབ་འོང་ཚུལ་ཞུས། ཡང་བསྐྱར་བྱས་པར་ཕེབ་སོང༌།
གཞན་མ་བསྐྱར་ཞུས་བྱས་ན་ཕེབ་པར་སྐུ་ཤིན་ཏུ་འཚུབ་པར་ཡོང་ཡོད་འདུག་ཀྱང༌། ཕེབ་འཕྲལ་ངེད་རང་གིས་ཕྱིན་པར། ཞི་བའི་ཚུལ་གྱི་རྡོ་སྐས་མགོར་བསུ་བར་བྱོན་ཞིང༌། བཙན་ཁར་དུ་འབྱོར་འཕྲལ་ཆོས་རྒྱལ་ཆེན་པོ་དང༌།
ཆོས་སྐྱོང་ཆེན་པོ་སོ་སོར་སྙན་ཤལ་ཕུལ་ཏེ། གསེར་ཞལ་དང་ཚན་གྲངས་རྒྱས་པ་བཅས་རྒྱལ་བསྟན་སྤྱི་དང་བྱེ་བྲག་ལ་བསྲུང་བསྐྱབ་དང༌། འཕེལ་རྒྱས་འོང་བའི་ཕྲིན་བཅོལ་བྱས་ཤིང༌།
གང་ཅིའི་སྤང་བླང་གི་ལུང་བསྟན་དང༌། སྙིགས་མའི་དུས་འདིར་ཡང་ཡང་ཁོག་ཞུགས་བྱེད་པར་ཤིན་ཏུ་དཀའ་ཡང༌། ད་ལམ་དགེ་བཤེས་ཡིད་མ་ཆེས་དོགས་རིབ་ཙམ་འོང་བ་ཞིག་གསུང་བ་སོགས་ཡིད་ཆེས་ཀྱི་བསླབ་སྟོན་ཤིན་ཏུ་མང་བར་སྩལ།
དཔོན་བློན་འདི་གཉིས་འཇིག་རྟེན་གྱི་ལྷ་སྲུང་དྲག་ཤུལ་ཅན་ཡིན་ཟེར་བ་ཚོ་དང་མི་འདྲ་བའི་ཟིལ་ཤིན་ཏུ་ཆེ་བར་འདུག །གྲུབ་འཕྲལ་མཆིམས་ཕུར་ཕྱིན་པར་རྟ་ཐོག་ཏུ་ཐོན་ནས་བཟུང༌།
ནམ་མཁའ་ཤིན་ཏུ་དྭངས་པ་དང༌། འཇའ་ཚོན་སྣ་ལྔ་རྐྱོང་བ། ཡིད་ལའང་ཨོ་རྒྱན་ཆེན་པོ་མངོན་སུམ་དུ་

བཞུགས་ཡོད་སྙམ་པའི་མོས་གུས་དུང་ངེ་བའི་ངང་ནས་གནས་སུ་སླེབས། སློབ་དཔོན་ཆེན་པོས་སྒྲུབ་པ་བཀའ་བརྒྱད་ཀྱི་དཀྱིལ་འཁོར་ཞལ་ཕྱེ་སྟེ་ལྷ་སྲིན་རྣམས་དབང་དུ་བསྡུས་སྐབས་དཀྱིལ་འཁོར་ཡོང་རྫོགས་བྲག་ཕུག་གི་ཐོད་དུ་རང་བྱོན་དུ་བྱུང་བའི་སྒྲུབ་ཕུག་བྲག་དམར་ཀེའུ་ཚང་དུ་ཉིད་ཀྱི་ཕྱག་ནས་མའི་སློབ་དཔོན་ཆེན་པོའི་སྐུ་དང༌།
བོད་འབངས་བདེ་ཐབས་སུ་རྒྱལ་དབང་ཐམས་ཅད་མཁྱེན་པ་ལྔ་པ་ཆེན་པོའི་སྐུ་བརྙན་གསར་དུ་བཞུགས་སུ་གསོལ་བ་སོགས་རྟེན་བྱིན་རླབས་ཅན་རྣམས་ཀྱི་མདུན་དུ་བསྡད།
འཇའ་ཚོན་སྙིང་པོའི་གཏེར་མའི་ལས་བྱང་གི་ཚོགས་མཆོད་རྒྱས་པར་བྱས་ཤིང༌། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པས་མཆོད་ཅིང༌།
བླ་མ་དང་རང་སེམས་དབྱེར་མེད་ཀྱི་ངང་དུ་ཡུན་རིང་དུ་གནས་པ་སོགས་བྱིན་རླབས་ཀྱི་ལྟས་ཀྱང་བྱུང༌། ཨ་ཧོ་ཐུགས་རྗེས་ནམ་ཡང་མི་འདོར་བའི། །སྐྱབས་གསུམ་ཀུན་འདུས་སློབ་དཔོན་ཆེན་པོ་ཡི།
།བྱིན་རླབས་སྐུ་དང་གནས་སོགས་མཇལ་བའི་ཚེ། །སེམས་ཉིད་འོད་གསལ་ངང་དུ་རེ་ཞིག་འབྱམས། །སྒྲུབ་གནས་དེར་བཞུགས་པའི་རྟེན་དང་རང་བྱོན་ཤོག་སེར་སོགས་ནང་རྟེན་ཤིན་ཏུ་མང་བ་མཇལ།
རྟེན་སོ་སོར་སྙན་ཤལ་དང་མཆོད་པ་རྒྱས་པར་ཕུལ། དཔོན་སློབ་མེ་རག་པས་དཀར་སྤྲོ་དང༌། དར་རས། གཟན་སོགས་ཀྱི་སྟེར་སྦྱིན་དཔངས་མཐོ་བར་མཛད་ཅིང༌། དེར་བཞུགས་སྒྲུབ་པ་ཕོ་མོ་སོགས་ཀྱིས་ཀྱང་སྟེར་ཆ་བྱེད་མི་མང་བར་བྱུང༌།
དོ་ནུབ་བསམ་ཡས་སུ་འབྱོར། རབ་བྱུང་གྲྭ་ཚང་གི་གྲྭ་པ་དང༌། ཡོན་བདག་དོན་གཉེར་བ་ཁ་ཤས་ལ་ཕྱག་ན་རྡོ་རྗེ་དང༌། གུར་ལྷ་བརྒྱད་ཀྱི་རྗེས་གནང་ཐུན་མོང་མ་ཡིན་པ་སོགས་འདོད་ཆོས་མང་བར་བྱས།
རབ་བྱུང་གྲྭ་ཚང་ལ་མང་ཇ་སྤྱི་འབུལ། མཁན་པོར་ཚན་གྲངས་རྣམ་གཞག་སོགས་ཀྱིས་མཉེས་པར་བྱས། ཡོན་བདག་སོ་སོར་ཡང་སྔགས་མདུད་བྱིན་

རྟེན་སོགས་སྟེར་སྦྱིན་བྱས་ཤིང༌། ཚུར་ཡང་སོ་སོས་དར་རས་དང་སྣམ་བུ་སོགས་ཀྱི་སྟེར་ཆ་རྒྱས་པར་བྱུང༌། མ་ནས་ལྷོ་ཁ་ཕྱོགས་འདིས་ལུགས་སུ་དད་ཞེན་ཆེ་བ་དང༌། གྲྭ་ཚང་རྣམས་ཀྱང་གྲྭ་འགྲིག་ཅིང་ཐུགས་དམ་སོགས་གཞན་དང་མི་འདྲ་བར་འདུག་པས་དག་སྣང་ཡང་དག་བྱུང༌།
ངེད་རང་ཡང་གར་ཕྱིན་ཞག་སྡོད་དང་ཉིན་རྒྱུག་སར་དད་མོས་ཀྱི་མི་ཐམས་ཅད་ཁྲོམ་བཞིན་ཏུ་འདུ་བ་ཞིག་བྱུང༌། སྟེར་ཆ་སོགས་རྒྱས་པར་བྱུང་ཞིང༌།
ཕར་ཡང་གང་ལ་གང་འཚམས་ཀྱིས་སོ་སོའི་འདོད་པ་བསྒྲུབས། ཕྱི་ཉིན་རབ་བྱུང་གྲྭ་ཚང་གི་སྐྱེལ་མི་རྣམས་དང་འཕྲད་མི་མང་བར་བྱུང་ཞིང༌། དལ་འགྲོས་ཀྱིས་སྔར་མགོར་འབྱོར། རྒོད་དཀར་བརྒྱུད་ཆང་ཚུལ་ཁང་དུ་གུང་ཚིགས་བྱས།
གྲོང་མགོར་བསྡད། ཕྱི་ཉིན་ཆུ་རབ་བརྒྱུད་བསྟན་པའི་སྦྱིན་བདག་དགའ་མོ་བའི་སར་འབྱོར། གཞིས་ལེན་གཟབས་རྒྱས་བྱུང༌། དེ་ནུབ་ཞལ་ངོ་རྣམས་ལ་ཚེ་དབང་སོགས་བྱས། ཕྱི་ཉིན་འགྲོ་བའི་མགོན་པོ་ཆོས་རྒྱལ་འཕགས་པའི་དབུ་ཞྭ་བྱིན་ཅན་ཞིག་དང༌།
ནས། གྲོ། སྲན་སོགས་ཀྱི་སྟེར་སྦྱིན་རྒྱས་པར་མཛད། ཡོན་བདག་འདི་དད་དད་ཟེར་བ་གཞན་མ་ཚོ་དང་མི་འདྲ་བའི་སྦྱིན་བདག་གི་མཆོག་ཅིག་ཡིན་གཤིས་རྗེས་སུ་གནས་བཤིས་དེ་བཞིན་བྱུང་སོང་སྐབས་ཀྱང་ཤོགས་གོང་ཐོན་གྱི་ཕན་ཆ་གང་དྲག་དོ་ཁུལ་དུ་བྱས།
ཕྱི་དྲོ་དགོན་ལག་ཤབ་ཏུ་ཕྱིན་ཏེ་གྲྭ་རིགས་ཚོར་མང་ཇ། བླ་མར་བསྔོ་རྟེན་དང༌།
གཞན་ཡང་ཡོན་བདག་སོགས་ཚང་མར་གང་འཚམས་ཀྱི་སྟེར་ཆ་དང༌། བྱང་བསྔོ་ཞུ་མི་མང་ཐག་བྱུང༌། ལམ་དུ་དགའ་མོ་ནང་སོ་སྐུ་མཆེད་འཕྲད་སར་ཕེབ་པར་སྔགས་མདུད་སོགས་ཕུལ། ཏིང་གསར་དུ་ནཱ་ལེནྡྲ་ནས་ངེད་རང་གི་གཉེར་པ་རོགས་བཅས་བསུ་བར་བྱུང༌།
ལྷང་རྩེར་དུ་རྒྱན་དྲུང་གིས་གཙོས་རྒྱུན་གྱི་དབང་པོའི་རྟ་བསུ་

བ་མང་བ་དང་བཅས་ཕེབ་ཅིང༌། རིམ་གྱིས་དགོན་གནས་སུ་འབྱོར་བའི་ཚེ་འདུས་ཚོགས་ཀྱིས་སེར་ཕྲེང༌། བླ་བྲང་གྲྭ་ཁང་སོ་སོ་ནས་དར་འཕྱར་སོགས་རྒྱས་པར་མཛད། འབྱོར་འཕྲལ་སེར་ཇ་དང༌། བླ་ཁག་ལས་ཚན་བཅས་པར་སྟེར་ཆའང་སྐྱེས་མའི་ཚུལ་དུ་ཕུལ།
ཞག་ཤས་ངལ་བསོས་ཤིང༌། དེ་ནས་ལམ་འབྲས་ཀྱི་འཕྲོས་རྒྱུད་གསུམ་བཙུགས་ཏེ་ཁྲིད་ལུང་སོགས་རྒྱས་པར་གྲུབ་ཅིང༌། གཞན་ཡང་དབང་ལུང་མང་ཙམ་གྱི་འདོད་ཆོས་ཀྱང་ཁ་ཤས་བྱས།
འདི་སྐབས་ངེད་རང་གིས་གཞིས་ཀྱི་དབོན་ཆུང་བ་འོད་མཆོག་སྤྲུལ་སྐུའི་སྐུ་སྐྱེ་ཡིན་འདུག་པས་ངོས་འཛིན་བྱེད་འཇུག་དགོས་ཟེར་བར་ཁོང་རང་གི་རྡོར་སློབ་སྐྱིད་སྡིངས་ནས་དང༌། འདི་ཁའི་ཡོན་བདག་ཉི་མ་དབོན་པོ་བཅས་དགེ་སློང་རིན་པོ་ཆེ་དང༌།
དྲུང་ཡིག་ལགས་ཀྱི་ཕྱག་བྲིས་བཅས་འབྱོར་བར། ངེད་རང་ལ་ཁོང་སྐུ་མཆེད་གཉིས་ལས་མེད་གཤིས་བརྒྱུད་འཛིན་བྱེད་མིར་སོང་བས་སེམས་ལ་མ་བབས་ཀྱང༌།
བླ་མའི་སྐུ་སྐྱེ་ཡིན་ངེས་ན་གང་ཅི་ནས་མི་བཏུབ་སྙམ་གཞིས་སུ་ངོས་འཛིན་ལ་བཏང་བར། གསལ་བ་རང་གི་ངོས་འཛིན་སོགས་མ་བྱུང་འདུག་ཅིང༌། ལྷག་ཏུ་རྒྱན་དྲུང་དང་དཔོན་ས་བཅས་ངོས་ཀྱིས་བྱོན་ཏེ་དེ་བཞིན་བྱས་ན་མི་འོང་ཚུལ་དང༌།
མཛོད་སར་ཚ་དྲག་གི་འཕྲོས་པ་བཅས་དགེ་སློང་རིན་པོ་ཆེར་ཞུ་བར་རྫོང་བདའ་མཛད་སོང་ཞིང༌། ངེད་རང་གི་འདི་རིགས་ལྷུས་ཐེངས་དགོས་པས་ཚས་ན་མི་འོང་ཚུལ་ལབས་ཀྱང༌།
ཚ་རྡོག་བརྡུང་བར་བོད་འབྲོག་གི་དཔེ་ལྟར་ཕ་གིར་ཞུ་ནན་གྱིས་སྐུ་སྐྱེ་གཏན་ནས་མིན་ཚུལ་ཞུས་འདུག་པར། ཆོས་སྟེར་གླིང་མཁན་པོ་གྲྭ་སློབ་བཅས་པར་བསླབ་སྟོན་ལ་གང་ཞུས་ལྟར་བཀའ་དྲིན་བསྐྱངས་པས་སྐུ་སྐྱེ་མིན་འདུག་ཚུལ་དང་གཞན་དུ་བཙལ་བ་འགབ་ཚུལ་བཅས་ཕྱིར་སློག་གནང་འདུག་ཀྱང༌།
དེ་ནས་བཟུང་ཤིན་ཏུ་བསུན་པ་བྱུང་སོང་ཞིང༌།

ཁོ་རང་ཚོས་ཀྱང་གཞན་ནས་མ་རྙེད་གཤིས་ལོ་ཕྱི་མར་ཡང་བསྐྱར་བྱུང་བར་ངེད་རང་ངོས་ཀྱིས་གཞིས་སུ་ཕྱིན་ཏེ་ངོས་འཛིན་བྱེད་བཅུག་པར་ཤིན་ཏུ་གསལ་བར་བྱུང་སོང་ཞིང༌། ལྷག་ཏུ་ཕོ་བྲང་ཆེན་པོར་གསུང་བརྟག་ཞུ་བར་འོད་མཆོག་སྤྲུལ་སྐུའི་སྐུ་སྐྱེ་དེ་ཁར་ཡོད་འདུག་པར་ཞེས་བསླབ་སྟོན་ཕེབ་པར་ཁོང་རང་ཚང་ལའང་དེ་རྩིས་ཀྱི་འཕྲོས་པ་དང༌།
ངེད་རང་ལ་གདུང་བྱུང་ན་དང་མ་བྱུང་ཚེ་སྔགས་འཆང་བྱེད་པར་ཐག་བཅད་དོ།
།འདི་རིགས་ཐམས་ཅད་མཁྱེན་པ་ས་སྐྱ་པཎྜི་ཏས། ཆུ་མིག་རང་ཉིད་མ་བསྐམས་ན། །ས་ཡི་མནན་པས་ག་ལ་ཁེབས། །ཞེས་གསུངས་པའི་དོན་ལ་སོང་ཞིང༌། རྗེས་སུ་གཟའ་ཚེས་དགེ་བར་མཁན་གདན་ས་བ་དང་བཅས་སྤྲུལ་སྐུ་རིན་པོ་ཆེར་ལེགས་འབུལ་དང༌།
ངེད་རང་ལའང་འབུལ་བ་བཅས་བྱུང་བར་ལེགས་ལམ་གང་ཆེ་བྱས། ཕོ་བྲང་དུ་གོང་ས་ཆེན་པོ་ཡས་ཕྱིན་གྱི་མཇལ་ཁར་སྐབས་དྲུང་དབོན་བཅས་ཕྱིན། སོ་སོ་ནས་མཇལ་རྟེན་དཔངས་མཐོ་བར་ཕུལ།
མཇལ་ཁ་རྒྱས་ཤིང་གྲྭ་ཚང་གི་ཞབས་བརྟན་འབུལ་བ་གནང་བ་དང་འགྲིགས། གཟིམས་ཆུང་འགག་ཏུ་མཇལ་རྟེན་རྣམས་ཕུལ་སྐབས། གསོལ་དཔོན་སྔགས་རམས་པ་བརྒྱུད་བཀའ་འདྲི་ཞིབ་ཏུ་སྩལ། དབོན་ལ་ཆོས་ཐམས་ཅད་བུམ་པ་གང་བྱོར་བྱེད་དགོས་ཤིང༌།
ཕྱག་ལེན་རྣམས་ཀྱང་ཇི་བཞིན་རྒྱུན་མ་ཉམས་པར་དགོས་ཚུལ་བསླབ་དོན་རིན་པོ་ཆེ་ཕེབ། དགེ་སློང་ལགས་དང༌། དགེ་སློང་ངག་དབང་དཀོན་མཆོག་ལགས་དང༌། ཨེམ་ཆི་ལགས་སོགས་ཞབས་ཕྱི་དྲག་གྲས་རྣམས་དང་མཇལ་ཞིང༌།
སོ་སོར་འབུལ་བ་རྒྱས་པར་ཕུལ། གནང་སྦྱིན་ཀྱང་སྩལ། དགེ་སློང་རིན་པོ་ཆེའི་ཐུགས་བཞེད་ཀྱི་ཆོས་ཁ་ཤས་ཕུལ། ཀརྨ་ཤག་གི་གནས་གསར་གྱི་གདུང་སྐུ་བགྲེས་པ་སྐུ་ཆོས་གྲུབ་མ་སོང་གཤིས་ཐུགས་

གཉེར་སོགས་ཀྱི་སྟབས་མགྱོགས་མྱུར་གནང་དགོས་པའི་བསླབ་སྟོན་རིན་པོ་ཆེ་གནང་དགོས་ཚུལ་གྱིས་སྙན་འཇགས་ཞུ་ནན་ཆེ་བར་བྱས། ངེད་རང་གི་གཞིས་ཀྱི་ཁང་པར་མིང་ཞིག་གནང་དགོས་ཚུལ་གོང་དུ་སྙན་འབུལ་ཞུས་པར་བསམ་གྲུབ་བདེ་ཆེན་དུ་སྩལ།
ལྷ་སར་སྡོད་རིང་ལྕགས་ཟམས་ཞབས་དྲུང་རིན་པོ་ཆེ། རྣམ་གླིང་པཎ་ཆེན། ཤེལ་དཀར་ཁྲི་ཟུར་པ་སོགས་ལ་བདེ་མཆོག་བོང་ཞལ་ཅན་གྱི་དབང་ཕུལ། ལྕགས་ཟམ་ཞབས་དྲུང་རིན་པོ་ཆེར་ཁྲིད་བརྒྱའི་ལུང་ཞུས།
བཀྲ་ཤིས་ཆོས་སྡེའི་དབོན་རིན་པོ་ཆེར་ཕྱག་རྡོར་འགྲོ་བཟང་གི་རྗེས་གནང་ཕུལ་ཞིང༌། སྐུ་ཆོས་འཕྲལ་གནང་ངོས་ཐུགས་གཉེར་སོགས་གནང་དགོས་ཚུལ་ཞིབ་རྒྱས་ཞུས་པས་ཐུགས་ལ་བབས་པ་བྱུང་སོང༌།
ཕོ་བྲང་ཆེན་པོ་དང༌། ར་ས་འཕྲུལ་སྣང༌། ར་མོ་ཆེ་སོགས་ཀྱི་རྟེན་རྣམས་ཞིབ་པར་མཇལ་ཞིང༌། སྙན་ཤལ་དང་མཆོད་པ་རྒྱས་པ་ཕུལ། ཞག་ཤས་ནས་ཐོན་ཕྱག་ཞུས་པར་ཧུབ་ཇ་འཁོར་དྲུག་ཕྱེད་གཉིས་སོགས་གནང་སྦྱིན་དཔངས་མཐོ་བར་སྩལ་ཞིང་རང་གནས་སུ་འབྱོར།
དབོན་སོགས་དོན་གཉེར་བ་ཁ་ཤས་ལ་འཁོར་ལོ་བདེ་མཆོག་ནག་པོ་པའི་དབང་ཞིག་བྱས། གཞིས་སུ་ཕྱིན། ཞག་གསུམ་བསྡད་སྐབས་ཉན་པོ་ནས་གྲུབ་པའི་དབང་ཕྱུག་ཆོས་རྗེ་རིན་པོ་ཆེ་གདན་དྲངས་ཏེ་དཔལ་ལྡན་ལྷ་མོ་དུད་པའི་སོལ་བ་ཅན་གྱི་ནང་དང་གསང་བའི་རྗེས་གནང་རྔོག་སྟོན་གཉིས་ཀྱིས་མཛད་པའི་ཡིག་ཆའི་ཐོག་ནས་ཞུས།
དཔལ་ལྡན་བླ་མ་འདི་ཉིད་ལ་ལྷ་མོས་མནལ་ལམ་གྱི་ཚུལ་དུ་གནང་བའི་ཡང་གསང་གཙོ་རྐྱང་གི་རྗེས་གནང་སོགས་ཞུས་ཞིང༌།
བླ་མ་འདི་དུད་སོལ་ལྷ་མོ་བྲན་དུ་འཁོལ་ཞིང༌། རྫོགས་པ་ཆེན་པོ་སོགས་ཀྱི་ཉམས་རྟོགས་མཐར་ཕྱིན་པ་ངེས་པར་གྲུབ་པའི་དབང་ཕྱུག་ཁོ་ནར་ངེས་ཤེས་སྙིང་ནས་སྐྱེས།
ཕར་ཡང་བདེ་མཆོག་

ནག་པོ་པའི་དབང་ཞིག་ཕུལ། དགོན་ཁག་སོགས་ལ་ཕྱོགས་ཕེབ་དབོན་གྱིས་མཛད། ཆོས་སྡེ་ཆེན་པོའི་དུས་ཆེན་རྣམས་གྲུབ་ནས་ས་སྐྱར་འགྲོ་དགོས་པའི་སྟབས་གྲྭ་རིགས་ཡོན་བདག་རྣམས་ཀྱིས་འཕྲད་མི་ཤིན་ཏུ་མང་བས་ཁོར་ཡུག་ཏུ་གྱུར་ཅིང་ཟླ་བ་བཅུ་གཉིས་པའི་ནང་དུ་གདན་ས་ཆེན་པོ་དཔལ་ལྡན་ས་སྐྱ་ནས་གོང་མ་ཆོས་ཀྱི་རྒྱལ་པོས་ངེད་རང་ལ་ཆོས་གསན་བཞེད་ཀྱིས་གོང་ས་ཆེན་པོ་ཡས་ཕྱིན་ལ་སྙན་འབུལ་ཞུ་བ་གནང་འདུག་པར་འགྲོ་དགོས་པའི་བཀའ་ཤོག་རིན་པོ་ཆེ་དང༌།
གདན་སའི་བཀའ་ཤོག་བཅས་སྤྱི་བོར་ཕེབ་འཕྲལ་ཕོ་བྲང་ཆེན་པོར་མཇལ་ཁར་ཕྱིན། གཟིམས་ཆུང་བདེ་བ་ཅན་གྱི་འགག་ཏུ་དགེ་སློང་རིན་པོ་ཆེར་བརྒྱུད་ཕྱག་མཇལ་རྣམས་ཕུལ་སྐབས།
དེ་ཁར་ས་སྐྱ་ནས་ཆོས་གསན་བཞེད་འདུག་པ་རྣམས་གང་རྒྱས་ཕུལ་བ་འགབ་ཅིང༌། དེ་ཁའི་དབོན་ཀྱང་ཁྲིད་ནས་ཐོབ་རྒྱ་ཆེ་ཞིང་བསྟན་རྒྱུན་ལ་ཕན་པ་འོང༌། གྲུབ་འཕྲལ་ཆུའི་སྟོབས་འགོར་གཞི་ཆེ་བར་མ་བྱེད་སོགས་གང་ཅིའི་བསླབ་སྟོན་ཞིབ་པར་བཀའ་དྲིན་བསྐྱངས།
ས་དབང་ཆེན་པོའི་མཇལ་ཁ། གནང་སྦྱིན། ཟུར་ཆས། ཕོ་བྲང་ནས་ས་སྐྱ་བར་གྱི་གཟན་ཤིང༌། འཕྲང་སྒྲོལ་སོགས་ལ་བཀའ་ཤོག་རིན་པོ་ཆེ་བཀའ་དྲིན་བརྩེ་བས་བསྐྱངས།
ཆོས་སྡེར་འབྱོར་ནས་བླ་ཁག་ལས་ཚན་གཞིས་སུ་བཞུགས་མི་རྣམས་དང་བཅས་པར་གང་ཅིའི་བཀོད་པ་དང༌། མགོན་ཁང་སོ་སོར་བསྐང་གསོ། སྙན་ཤལ། ཕྲིན་བཅོལ། ཆོས་སྐྱོང་དཔོན་བློན་ལ་སྙན་ཤལ།
ཚོགས་འཁོར་སོགས་རྒྱས་པར་ཕུལ་ཞིང་ཕྲིན་བཅོལ་བྱས། ལུང་བསྟན་ལེགས་པར་བྱུང༌། སྐུ་ཡལ་ཁར་འཕྲེང་ཉམས་ཤིན་ཏུ་ཆེ་བས་ཡལ་ཞིང༌། ཡང་ཕབ་སྟེ་གདན་སར་ཡུན་རིང་མ་སྡོད་གསུང་ནན་ཆེ་བར་མཛད།
ལྕགས་ལུག་ལོར་ལོ་གསར་གྲུབ་ནས་ཚེས་གསུམ་གྱི་ཉིན་ངེད་ཁུ་དབོན་དཔོན་སློབ་བཞི་བཅུ་སྐོར་གནས་ཀྱི་

དབང་པོ་ནས་བསྐྱོད་སྐབས་བླ་ཁག་ལས་ཚན་བཅས་ཀྱིས་གཞིས་པར་ཐབ་སྐྱེལ་མཛད་དེ་སྐྱེལ་མར་བྱོན། གཞིས་ཀྱི་ཞལ་ངོ་རྣམས་ལ་ཚེ་དབང་དང༌། འབྱུང་འདུལ་གྱི་རྗེས་གནང་བྱས། ཕྱི་ཉིན་རྟ་ཁ་བསྒྱུར་བར་པ་ཆབ་ནས་བཟུང་འཕྲད་མི་མང་ཞིང༌།
ལྷ་ཁང་རྒྱལ་སྨད་དུ་ཤོག་ཟེར། ཕྱིན། སྟོན་མོ་དང་རྫོང་པའི་སྟེར་ཆ་རྒྱས་པར་བྱུང༌། རྒྱལ་སྟོད་པ་དང་སྡེ་པ་ལྷ་ཁང་བ་རྣམས་ཀྱི་ཇ་ཞུས་དང་སྟེར་ཆ་བཅས་འཕྲད་མི་མང་བར་བྱུང༌།
རྒྱལ་སྟོད་སྨད་དུ་མང་ཇ། བསྔོ་རྟེན་སོགས་ཕུལ། དེ་ནུབ་ཀོ་ཐང་དུ་བསྡད། བྱང་བུ། བསྔོ་ཞུས་སོགས་བྱེད་མི་མང་བར་སོ་སོའི་འདོད་པ་བསྒྲུབས། ཕྱི་ཉིན་ལ་དམར་ལ་ཕྱིན། ཉི་མ་གདུགས་འཇམ་ཞིང་ཁ་རེག་གི་རྩེར་འཇའ་འོད་འཁྱིལ་བ་ཞིག་འདུག་པར།
དེར་ཨོ་རྒྱན་གཙོ་འཁོར་དཔའ་བོ་མཁའ་འགྲོ་སོགས་ཀྱིས་བསྐོར་ནས་བཞུགས་ཡོད་སྙམ་པའི་མོས་གུས་དུང་པ་བྱུང༌། སྟོད་ལུང་ནས་གཞིས་གཉེར་སོགས་འཕྲད་མི་མང་བ་རིམ་གྱིས་བྱུང་ཞིང༌།
བདེ་ཅན་ཡངས་པ་ཅན་དུ་སླེབས། སྤྱི་སོས་གྲྭ་ཁང་བདེ་བ་ཞིག་ཏུ་བསྐྱལ། མཁན་པོ་དང་སྤྱི་གཉེར་འཕྲད་པར་བྱོན་ཞིང༌། སྟེར་ཆ་ཟུར་གསོས་རྒྱས་པར་བྱུང༌། མང་ཇ།
བསྔོ་རྟེན། སྤྱི་འབུལ་སོགས་གང་ལེགས་ཕུལ། མཆོད་མཇལ་དུ་ཕྱིན། ཞྭ་དམར་དཀོན་མཆོག་ཡན་ལག་གིས་དངུལ་གདུང་གི་གཙོས་སྟེང་ཤོད་ཀྱི་མཆོད་མཇལ་ཞིབ་ཏུ་ཞུས། བྱང་ཆུབ་སེམས་དཔའ་ཆོས་འཕགས་ཀྱི་ཚེམས།
མར་པའི་དབང་བུམ། འཕགས་པ་རིན་པོ་ཆེའི་དབུ་ཞྭ་ཉིན་མོ་བདེ་ལེགས་སོགས་མཇལ། རྟེན་རྣམས་ལ་མཆོད་པ། སྙན་ཤལ། དངོས་བཤམས་ཡིད་སྤྲུལ་གྱི་མཆོད་སྤྲིན་སྤྲོས། ཕན་བདེ་འབྱུང་བའི་སྨོན་ལམ་ཡིད་ཚིམ་པར་བཏབ།
ཞྭ་དམར་བདུན་པ་སྐུ་མཚམས་སུ་བཞུགས་འདུག་པར་མཇལ་མ་ཐུབ་ཀྱང་གནང་སྦྱིན་དང་ཟུར་གསོས་རྒྱས་པར་སྩལ། དེ་ནས་

སྲིན་སྣ་བརྒྱུད་གཞུ་ནང་དུ་སླེབས། ཚང་མས་སུ་ཡིན་མ་ཤེས་ཀྱང་དད་མོས་ཀྱི་རྣམ་པས་འདུས་ཏེ་སྟེར་ཆ་བྱེད་མི་མང་བར་བྱུང༌། རིམ་གྱི་སྙེ་མོ་གཞིས་ཁར་སླེབས། རུ་བའི་གྲྭ་རིགས་ཁ་ཡར་བྱུང་བར་མང་ཇ་བསྐུར་ཞིང་བདག་རྐྱེན་སྤྲད།
རོང་ཆུང་བརྒྱུད་ཆོས་གྲྭ་ཆེན་པོ་འབྲས་ཡུལ་སྐྱེད་ཚལ་དུ་འབྱོར་དུས་ངེད་ཁུ་དབོན་ལ་དགེ་འདུན་རྣམས་ཀྱིས་ཚོགས་དུང་མཁས་པ་འདུ་བའི་དཀར་པོ་རྒྱང་གྲགས་སྤོར་ཞིང༌།
མཆོད་རྫས་དུ་མ་ཐོག་སྟེ་སེར་ཕྲེང་གིས་བསུ་བ་དང༌། བླ་བྲང་གྲྭ་ཁང་སོ་སོའི་ཐོག་ནས་བསང༌། དར་འཕྱར་མཛད། རྡོ་གཅལ་ནས་མཁན་རིན་པོ་ཆེས་དབུས་ཚོགས་དམངས་ཀྱིས་མཇལ་དར་གནང༌། བླ་བྲང་དུ་གཟིམས་ཆུང་ངོ་མཚར་སྣང་བར་བསྡད།
སླེབ་འཕྲལ་མང་ཇ་ཞུས་ཤིང༌། ཕྱི་ཉིན་མང་ཇ་སྦྱོར་སྦྲེལ་ཐོག །མཁན་རིན་པོ་ཆེར་བསྔོ་རྟེན་དཔངས་མཐོ་བ་དང༌། ཚོགས་སུ་སྤྱི་འབུལ་ཞུས། ངེད་རང་གི་ཀུན་མཁྱེན་ཆེན་པོའི་བཞུགས་ཁྲིའི་སྟེང་དུ་ཕྱིན།
མཁན་པོ་དང༌། བླ་མ་ཟུར་པ་གསུམ། གྲྭ་དམངས་བཅས་ལ་འཇམ་དབྱངས་དང༌། བྱམས་པའི་རྗེས་གནང་ཕུལ། སྟེར་ཆ་གྱ་ནོམ་པ་བསྟར། ཁམས་པ་གྲྭ་ཚང་དུ་བོས། གཞིས་ལེན་དང་སྟེར་ཆ་རྒྱས་པར་བྱུང༌།
སྒེར་དུ་གྲྭ་ཇ་དང་ཚན་གྲངས་ཕུལ། མཁན་ཟུར་པ་ཀུན་དགའ་ནོར་བུའི་སར་འབོད་མི་བྱུང་བར་ཕྱིན། གཞིས་ལེན་དང༌། ཁྲོ་ཕུ་ཐོག་ཐུབ་མར་གྲགས་པའི་སངས་རྒྱས་ཀྱི་སྐུ་གཉིས་དང༌། གཟན་གྱིས་གཙོས་གནང་སྦྱིན་རྒྱས་པར་མཛད།
དེ་དགོང་བླ་བྲང་ནས་གྲྭ་པ་ཁ་ཤས་ལ་རབ་བྱུང་དང༌། མཁན་པོ་དང༌། ཁོ་སྤེ་ཟུར་པས་གཙོས་ཁ་ཤས་ལ་དཔལ་ལྡན་མ་ཧཱ་ཀཱ་ལ་གུར་གྱི་མགོན་པོའི་རྗེས་གནང་ཕུལ། དེ་ཉིད་ཆོས་གཏེར་གླིང་ནས་གཉེར་པ་བསུ་བར་འབྱོར།
ཕྱི་ཉིན་དྲག་གྲས་ཀྱིས་སྐྱེལ་མ་མཛད་ཅིང༌། ཤར་གྲུ་ཐོན། ཆོས་

གཏེར་གླིང་ནས་ཐབ་བསུ་དང་གུང་ཚིགས་རྒྱས་པར་བྱུང༌། མཁན་གདན་ས་བ་སོགས་གྲྭ་རིགས་ཀྱིས་ཆིབས་བསུ་དང༌། གྲྭ་ཚང་གིས་སེར་ཕྲེང་མཆོད་གར་སོགས་བསུ་བ་རྒྱས་ཤིང༌། བླ་བྲང་གྲྭ་ཁང་སོ་སོའི་ཐོག་ནས་བསང༌།
དར་འཕྱར། དུང༌། རྒྱ་གླིང་སོགས་རྒྱས་པར་མཛད་ཅིང༌། གཟིམས་ཆུང་འཆི་མེད་ཕོ་བྲང་དུ་བསྡད། ཉི་མ་གདུགས་འཇམ་ཞིང་འཇའ་འོད་ཀྱིས་ནམ་མཁའ་ཁྱབ་པ་ཞིག་བྱུང༌། ཞག་གསུམ་བསྡད། གཞིས་ལེན་སྟེར་ཆ་རྒྱས་པར་མཛད།
སྐྱེད་སྟོད་ཀྱི་སྲས་ཤིག་ཐུགས་བཞེད་ལྟར་སྐྲ་ཕུད་བླངས། ངེད་རང་ནས་ཀྱང་མང་ཇ་སྦྱོར་སྦྲེལ་ཐོག །མཁན་པོར་རྟ་ལེགས་པ་སོགས་བསྔོ་རྟེན་དཔངས་མཐོ་བ་དང༌། གྲྭ་ཚང་ལ་ཇ་འགྱེད་དང་སྤྱི་འབུལ་གང་རྒྱས་ཕུལ།
སྡེ་པ་ཝ་སྲས་པ་དང་སྐྱིལ་སྟོད་པ་སོགས་འཕྲད་མི་མང་བར་བྱུང༌། བྲོ་གཞས་སོགས་རྩེད་སྣ་མང་བ་དང༌། གཞན་ཡང་འཕྲད་མི་མང་བར་གང་ལ་གང་འཚམས་ཀྱི་སྟེར་ཆ་བྱས། འཚམས་པ་སྒོམ་ཆེན་འགའི་བུག་སྒོའི་གདོང་དུ་ཕྱིན།
བསླབ་བྱ་དང་བྱིན་རྟེན་སོགས་ཀྱི་སྟེར་ཆ་བྱས། སྤྲུལ་སྐུ་གོང་མ་ཞིང་དུ་ཕེབ་ནས་རྒྱང་ཙམ་སོང་འདུག་གཤིས་དེ་ཙམ་འོང་བར་དཀའ་ནའང༌། མཁན་གདན་ས་བ་སོགས་ལས་ཚན་རྣམས་དང་ཚང་མས་ཐེག་པ་ཁུར་བླངས་མཛད་ཡོད་འདུག་གཤིས།
སྒྲིག་ལམ་ཀུན་སྤྱོད། ཐུགས་དམ། དགོན་པའི་འཛིན་སྤྲས་སོགས་གང་སར་གྲ་འགྲིགས་པར་འདུག་ཅིང༌། ལྷག་ཏུ་སྤྲུལ་སྐུ་གོང་མའི་དངུལ་གདུང་དང༌།
ཕུར་པ་རིགས་ལྔ་སོགས་རྟེན་བཞེངས་ཀྱང་མང་པར་མཛད་འདུག །དེ་དག་ལ་ངེད་རང་གིས་རབ་གནས་ཀྱི་མེ་ཏོག་འཐོར་ཞིང་སྟེང་འོག་གི་རྟེན་རྣམས་མཇལ། སྙན་དར་སོགས་གང་རྒྱས་ཕུལ། ཐོན་ཁར་སིལ་སྙན་དང་དངོས་པོའི་ཚན་གྲངས་ཤིན་ཏུ་མང་བ།
གྲྭ་པ་རྣམས་ཀྱིས་ཀྱང་སོ་སོ་ནས་

སྟེར་ཆ་གཟབས་རྒྱས་མཛད། བཙུན་པ་གསར་དུ་བྱེད་མི་རྣམས་ལ་སོ་སོའི་འདོད་སྦྱར་བྱས། མཁན་རིན་པོ་ཆེས་དབུས་རགས་བསྡུས་ཀྱིས་སྐྱེལ་མར་བྱོན། དེ་ཁུལ་ཡོན་བདག་ཆོས་གཞིས་རྣམས་ཀྱིས་མཇལ་དར་དང༌། རྩེད་སྣ་སོགས་ཅི་ཤེས་བྱེད་འདུག་ཅིང༌།
གང་འཚམས་ཀྱི་སྟེར་ཆ་བྱས། མཛོད་པ་དཔོན་གཡོག་མར་ལམ་རྩེ་གདོང་ལ་ཞལ་མཇལ་ཞུ་བར་འོང་ཚུལ་གྱི་སྙན་འབུལ་ཞུ་བར་རྫོང་བདའ་བྱས། རིམ་གྱིས་ཐར་པའི་ཆོས་གཞིས་དགེ་འཕེལ་དུ་གཉེར་པ་སོགས་བསུ་བར་བྱུང༌།
ཆོས་སྡེར་འབྱོར་སྐབས་བླ་བྲང་སོགས་ནས་དར་འཕྱར་དང་དུང་འབུད། བསང༌། དགེ་འདུན་རྣམས་ཀྱིས་མཆོད་པའི་བྱེ་བྲག་སྣ་ཚོགས་ཐོགས་ཏེ་མཆོད་གར་དང༌། སེར་ཕྲེང་གིས་བསུ་བ་རྒྱས་པར་མཛད།
འདི་སྐབས་རྒྱལ་པོའི་ཆོ་འཕྲུལ་གྱི་བན་གཟུགས་བསེ་ཐེབ་བྱོན་པ་ཞིག་བྱུང་བའི་ཚེ། ལྷ་མོ་སྔོན་མོ་རལ་གྲི་ཐོགས་པ་ཞིག་གིས་དེད་པའི་སྣང་བ་ཞིག་ཀྱང་བྱུང༌། མཇལ་དར་གནང༌།
བླ་བྲང་དུ་ཕྱིན། འབྱོར་འཕྲལ་མང་ཇ་ཞུས། སྐུ་ཞང་རིན་པོ་ཆེ་བསུ་བར་ཕེབ་ཅིང༌། དཔའ་རྣམས་དཀྱིལ་སྟོད་པ་སོགས་བྱོན། བཞེས་སྤྲོ་དང་སྟེར་སྦྱིན་དཔངས་མཐོ་བར་བྱུང༌། ངེད་རང་ནས་ཀྱང་ཉེ་རེགས་སུ་སོང་གཤིས་དེ་ལུགས་ཀྱི་སྐྱེས་མ་བྱིན།
ཕྱི་ཉིན་མང་ཇ་སྦྱོར་སྦྲེར་ཐོག་མཁན་པོར་བསྔོ་རྟེན་གཟབས་པ། ཚོགས་སུ་མང་ཇ་དང༌། ཇ་འགྱེད་དང༌། སྤྱི་འབུལ་སོགས་རྒྱས་པར་ཕུལ། གཞིས་ལེན་དང་སྟེར་ཆ་རྒྱས་པར་བྱུང༌།
ལས་ཚན་གྲྭ་རིགས་སོ་སོ་ནས་ཀྱང་དངོས་པོའི་ཚན་གྲངས་དང༌། ཉེ་སྐོར་ཆོས་གཞིས་རྣམས་ཀྱིས་སྟེར་ཆ་བཅས་འཕྲད་པར་བྱུང༌། སོ་སོར་གང་འཚམས་ཀྱི་འདོད་པའང་བསྒྲུབས། ཕྱི་ཉིན་གྲྭ་ཚང་གི་ཕུར་པའི་འཆམས་སོགས་རྒྱས་

པར་མཛད་ཅིང༌། དེང་སང་དགེ་ལུགས་སུ་སོང་གཤིས་གང་ཅི་ནས་གྲྭ་འགྲིགས་པ་འོང་པ་ནི་གཞིར་བཅས་ཤིང༌། ཆོས་སྡེ་འདི་སྔ་སོར་དཔྱལ་གྱི་དགོན་པར་སོང་གཤིས་རྟེན་མཆོད་བྱིན་ཆེ་བ་མང་ཞིང༌། ནང་རྟེན་པཎ་ཆེན་ཤཱཀྱ་ཤྲཱིའི་ལྷུང་བཟེད།
མདོ་ལེ། དུང་རང་སྐད་མ། ནཱ་རོའི་སྐུ་རྒྱན་སོགས་གཞན་དང་མི་འདྲ་བར་འདུག་པ་རྣམས་མཇལ་ཁ་ཞུས། སྙན་དར་དང་མཆོད་པ་རྒྱས་པར་ཕུལ་ཞིང༌། ཕན་བདེའི་སྨོན་ལམ་དཔྱིས་ཕྱིན་པར་བཏབ།
མཁན་རིན་པོ་ཆེས་དབུས་དགེ་འདུན་རྣམས་ལ་ཚེ་དབང་དང་རྗེས་གནང་ཀྱང་ཕུལ། མ་ཧཱ་ཀཱ་ལ་སྟག་ཞོན་གྱི་རྟེན་ཁྱད་དུ་འཕགས་པར་མཇལ། སྙན་དར་ཕུལ་ཞིང་ཕྲིན་ལས་བཅོལ། འབྱོར་ནུབ་ཤིན་ཏུ་འཚུབས་པ་ཞིག་བྱུང་ཀྱང་རིམ་གྱིས་འཚུབས་ཞི་ནས།
རྨི་ལམ་དུ་འཁྲི་མཐོན་པོར་སྡོད་པ་དང༌། དར་འཕྱར་བ་དང༌། དུང་འབུད་པ་སོགས་བྱུང་བ་ནི་ཕྲིན་ལས་རྒྱས་པའི་བརྡར་གོ །དྲག་གྲས་ཁ་ཤས་ཀྱིས་སྐྱེལ་མར་བྱོན།
གམ་ལ་ཟེར་བའི་ལ་ཞིག་འདུག་པ་བརྒྱུད་ཕྱིན་སྐབས་རླུང་འཚུབས་ས་གཡོ་བ་ལྟ་བུའི་ཤིན་ཏུ་ཆེ་ཞིང་འཇིགས་ཞུམ་མེ་པ་དང་བཅས་བྱུང་བ་ནི། དཔལ་ལྡན་ལྷ་མོ་བསུ་བར་ཕེབ་པར་སེམས། སྐུ་ཞང་རིན་པོ་ཆེ་དང༌།
མཁན་བདེ་བར་གཤེགས་པའི་ཕྱག་མཛོད་བཅས་ཀྱང་བསུ་བར་ཕེབ། ཞྭ་ལུའི་ཆོས་འཁོར་ཤར་ཆེན་དུ་སླེབས། གཞིས་ལེན་རྒྱས་པར་བྱུང་ཞིང་སྐྱེས་མ་གཟབས་པར་ཕུལ། ཚོགས་སུ་མང་ཇ་བསྔོ་རྟེན། བླ་ཁག་སོ་སོར་ཚན་གྲངས་རེ།
སྤྱི་འབུལ་རྣམ་གཞག་རྣམས་ཕུལ། བླ་ཁག་རྣམས་དང༌། ཁང་མོ་ཆེ་ལ་སོགས་ཀྱིས་གཙོས་འཕྲད་མི་ཤིན་ཏུ་མང་ཞིང༌། སྟེར་ཆ་གཟབས་པར་བྱུང༌། ཕྱི་ཉིན་རང་བྱོན་ཐུགས་རྗེ་ཆེན་པོ་ཟུང་དང༌།
ཡུམ་ཆེན་མོ་སོགས་གཙུག་ལག་ཁང་གི་རྟེན་ཁྱད་པར་ཅན་རྣམས་དང༌། མཁན་ཆེན་རྡོ་རྗེ་འཆང་ཆེན་པོ་དེ་

ཉིད་ཀྱི་དངུལ་གདུང་མཇལ་བར། མ་ནས་དམ་པ་དེ་ཉིད་ཀྱི་ཐུགས་རྗེ་ནམ་མཁའ་མཛོད་ལ་མངའ་བརྙེས་པའི་ཕྱག་རྫས་ཐོག །གཞུང་ས་ཆེན་པོ་ནས་ཀྱང་ཞལ་འདེབས་དཔངས་མཐོ་བ་བཀའ་དྲིན་བསྐྱངས་སོང་གཤིས་གཞན་དང་མི་འདྲ་བ་ཡོད་བསམས་ཀྱང༌།
བློ་ཁ་ཁེངས་པ་རང་མ་བྱུང༌། དངུལ་གདུང་རིན་པོ་ཆེས་གཙོས་རྟེན་རྣམས་ལ་སྙན་དར། སྤོས། མར་མེ་སོགས་མཆོད་པ་རྒྱས་པར་ཕུལ། ཕན་བདེའི་དོན་དུ་སྨོན་ལམ་བཏབ། མགོན་ཁང་མཇལ་བར་ལས་གཤིན་ཡབ་ཡུམ་གྱི་ཞལ་འབག་དེ་ཉིན་ཅུང་ཟད་ཤིག་འདུག
།སྙན་དར་ཕུལ་ཞིང་ཕྲིན་བཅོལ་བྱས། རི་ཕུག་གི་གནས་མཇལ་དུ་ཕྱིན། སྐུ་ཞང་གི་ཞལ་ངོ་རྣམས་བསུ་བར་ཕེབ། བླ་བྲང་ཤར་ཆེན་དུ་གཞིས་ལེན་རྒྱས་པར་མཛད།
དྲུང་ཆེན་གྱིས་བཞེངས་པའི་མཁྱེན་རབ་ཆོས་ཀྱི་རྒྱལ་པོའི་སྐུ་ཕྱག་ནས་མས་གཙོས་གནང་སྦྱིན་བྱུང༌། ངེད་རང་ནས་ཇ། གོས་དར་སོགས་ཀྱིས་སྐྱེས་ཀྱང་ཕུལ། གྲྭ་ཚང་དུ་མང་ཇ་བསྔོ་རྟེན་རྒྱས་པར་ཕུལ་ཞིང༌།
དཀར་པོ་གྲྭ་ཚང་ལ་སྒེར་དུ་ཇ། གནས་བརྟན་བཅུ་དྲུག་གི་སྐུ་ཐང་ཆེ་བ། མཁར་རྔ་སོགས་སྤྱི་གཞག་བྱས། གཙུག་ལག་ཁང་གི་ཐམས་ཅད་མཁྱེན་པ་བུ་སྟོན་རིན་པོ་ཆེའི་གཟིམས་མལ་སྐུ་འདྲས་གཙོས་མཁན་བརྒྱུད་ཚང་མར་སྙན་ཤལ་དང་མཆོད་པ་རྒྱས་པར་ཕུལ་ཞིང༌།
སྨོན་ལམ་ཀྱང་རྒྱས་པར་བཏབ། དེ་ཉིན་ལྷ་ཁང་དུ་ཚུལ་ཁྲིམས་ཀྱི་དྲི་བསུང་འཕྲོ་བ་དང༌། ཉི་མ་གདུགས་འཇམ་ཞིང་འཇའ་འོད་ཀྱིས་ཁེངས་པ་སོགས་བྱིན་གྱིས་བརླབས་པའི་རྟགས་བྱུང༌།
ཆོས་ཁྲིར་ཐམས་ཅད་མཁྱེན་པའི་སྐུ་ཚབ་ཀྱི་སྐུ་བཞུགས་པ་དང༌། ཐུགས་དམ་སྐུ་འབུམ་ཆེན་མོ་སོགས་མཇལ་ཁ་ཞིབ་ཏུ་ཞུས། ཕྱི་དྲོ་དམ་ཅན་རྒྱ་མཚོ་སྤྲིན་བཞིན་

དུ་འདུ་བའི་གནས་རྒྱན་གོང་དུ་ཐམས་ཅད་མཁྱེན་པ་ས་སྐྱ་པཎྜི་ཏས་དབུ་སྐྲ་བསིལ་བའི་རྡོ་གཞོང་དང་རྟེན་རྣམས་མཇལ། འདོད་ཁམས་གཙོ་མོའི་ཕོ་བྲང་དུ་ཕྱིན་པར་ཞལ་རས་ལ་མཁན་པོས་ཕྱག་དམ་ཞིག་གནང་སྲོལ་ཡོད་འདུག་ཀྱང༌།
དེ་ཉིན་ཞལ་རས་རང་གསལ་དུ་འདུག་པ་མཇལ་བའི་ཚེ་སྐུ་ཞི་ཁྲོ་དྲེའུའི་རྒྱབ་ཏུ་བཞེངས་ནས་འདུག་པར་སྨོན་ལམ་བཏབ་སྟེ་བལྟས་པས། སྐུ་བརྙན་གྱི་རྒྱབ་ཏུ་སྐུ་མདོག་སྔོ་ནག་ཤིན་ཏུ་ཁྲོ་བ་ཞིག་མཐོང༌།
འདོད་ཁམས་གཙོ་མོའི་གནས་སུ་ཕྱིན་པའི་ཚེ། །སྐུ་མདོག་ཕྱག་མཚན་ཡང་ཡང་འགྱུར་བ་དང༌། །ཁྱད་པར་དཔལ་ལྡན་ལྷ་མོ་ཉིད་ཀྱི་སྐུ། །མཐིང་ནག་དྲག་ཤུལ་ལྡན་པའི་སྐུ་བརྙན་གྱིས། །རྒྱབ་ཏུ་གསལ་བར་བཞུགས་པ་མངོན་སུམ་མཐོང༌།
།ཕྲིན་ལས་བསྒྲུབ་ཕྱིར་བསྟན་ལ་སྤྱན་གཟིགས་དང༌། །མཆོད་གཏོར་རྒྱས་པར་ཕུལ་ཏེ་བསྟན་དར་ཞིང༌། །དགྲ་བགེགས་སྒྲོལ་བའི་ཕྲིན་བཅོལ་བཀའ་བསྒོ་བྱས། །ལས་བཞིའི་སྙན་དར་གཡས་གཡོན་དུ་ཉིན་བདེ་མ་རེ།
དཀར་ཡོལ། ཁྲབ་རྨོག །གྲི་སོགས་ཀྱི་སྤྱན་གཟིགས་དང༌། མཆོད་གཏོར། བསྐང་བ་རྒྱས་པར་བྱས་པའི་ཚེ། སྔ་སོར་ཞྭ་ལུ་པ་རྣམས་ཀྱི་མཁའ་འགྲོ་མ་ཡིན་ཟེར་བའི་ཁོག་བ་ཞིག་འདུག་པར་རང་ཕེབ་བསུ་བྱུང་ནས།
ལྷ་མོ་རང་གི་སྐྱེ་བརྒྱུད་མང་ཙམ་ཟེར་ཞིང་སྔ་སོར་ཕྲིན་ལས་འདི་དང་འདི་བསྒྲུབས་ཚུལ་གྱི་ཁམ་སྤོ་དང༌། ཕྱིས་ནས་བསམ་དོན་འགྲུབ་པ་དང་བསྟན་པ་རྒྱས་པའི་ལུང་བསྟན་དང༌།
ཕྲིན་ལས་བསྒྲུབ་ཚུལ་གནང༌། སངས་འཕྲལ་ཆུ་སྲིན་མ་ཡིན་ཟེར་བ་ཞིག་ཀྱང་ཕེབ། ང་དམར་འདབ་ཕུར་པའི་ལྷ་ཡིན། ཡིད་མི་ཆེས་མི་དགོས། སྔ་སོར་ལུས་དང་གྲིབ་མ་བཞིན་འགྲོགས་ནས་ཕྲིན་ལས་ཀྱང་བྱས།
ད་དུང་སྔར་བཞིན་བསྟན་པ་ཉི་མ་ཤར་བ་ལྟར་བྱེད། གཏོར་མ་རེ་ཟུར་དུ་སྟེར་དགོས། གསུང་པས་ཕྱིས་སུ་སྲིད་ཞི་ཀུན་ཁྱབ་མའི་མཇུག་ཏུ་ཤློ་ཀ་གཅིག་གི་ཕྲིན་བཅོལ་བརྩམས། ཕྱག་མཛོད་སོགས་ཀྱི་ཚོང་དུས་འགུར་མོའི་

བར་བསྐྱེལ་ཞིང༌། དེ་ནུབ་ཞག་ས་བྱས། གཡུ་ཐོག་པའི་སྐུ་འབུམ་བཞེངས་པར་རབ་གནས་མཛད་ཉིན། ཨ་རུ་ར་རྣམ་རྒྱལ་གྱི་ཆར་བབས་པའི་ས་ངོ་མཚར་ཅན་དེ་རྒྱང་མཇལ་དང༌། ཡིད་སྤྲུལ་གྱི་མཆོད་པ་དང་བཅས་སྨོན་ལམ་བཏབ།
དེ་ནས་རྡོ་རིང་བརྒྱུད་ཆུ་མིག་ཏུ་སླེབས། མཆོད་ཁང་དང་ཆོས་བརྩིགས་རྣམས་གོག་ཉམས་ཤིན་ཏུ་ཆེ་བར་འདུག་ཀྱང༌། བྱིན་རླབས་ཀྱིས་སྣང་བ་བསྒྱུར་ཐུབ་པ་ཞིག་འདུག་པས་སྙན་ཤལ། མར་མེ། སྤོས།
ཞལ་ཟས་སོགས་ཀྱི་མཆོད་པ་རྒྱས་པ་དང༌། ཡིད་ཀྱིས་མཆོད་སྤྲིན་ཀུན་ཏུ་བཟང་པོའི་རྣམ་ཐར་བཞིན་སྤྲོས་ཏེ་འདི་ཕྱི་དང་ཕན་བདེའི་དོན་དུ་སྨོན་ལམ་བཏབ། སྟོབས་འཕྲོག་དབང་པོའི་ཕོ་བྲང་དར་ལུང་གཉན་དུ་ཕྱིན།
གཉན་ལོ་ཆེན་པོའི་ཐུགས་དམ་རྟེན་རྡོ་ནག་གི་ཞལ་བཞི་ཡོངས་རྫོགས་ཀྱི་སྐུ་མདུན་དུ་མཆོད་གཏོར་དང་བསྐང་བ་རྒྱས་པར་བྱས་ཤིང༌། སྙན་ཤལ་དང་མཚོན་ཆའི་སྤྱན་གཟིགས་ཕུལ། བསྟན་དགྲ་ཚར་གཅོད་པའི་ཕྲིན་བཅོལ་རྒྱས་པར་བྱས།
རང་བྱོན་པས་ཇ་ཞུས་དང་སྟེར་ཆ་བྱུང་བར། ངེད་རང་ནས་ལེན་དུ་ཚན་གྲངས་ཕུལ། དགོན་པ་རྒྱལ་དུ་སླེབས། ལས་ཆེན་དཔོན་གྱི་གཟིམས་ཁང་དུ་བསྡད་ཅིང་གཞིས་ལེན་རྒྱས་པར་བྱུང༌།
དགོན་པར་མང་ཇ་དང་བསྔོ་རྟེན་གཟབས་པར་ཕུལ། ཕྱི་ཉིན་ཞོ་མ་ལ་བརྒྱུད་ཕྱིན་པའི་ལམ་དུ་ངེད་རང་གི་རྟའི་རྨིག་འོག་ནས་ཆུ་རྡོལ་ཤིན་ཏུ་ཆེ་བར་བྱུང་བས། ཕྲན་བུས་ཆོས་ཕུལ་བར་བསྟན་རྒྱུན་ལ་ཕན་པ་ཞིག་འོང་སྙམ་པར་ཤར།
ཞབས་ཕྱི་དྲག་པ་ལྔ་དང་ངེད་རང་གི་ལྕམ་གྱི་ཞབས་ཕྱི་གཅིག་བཅས་ཆིབས་བསུར་གནང་བ་དང་འཕྲད། འཇམ་དབྱངས་རིམ་བྱོན་གྱི་གནས་གདན་ས་ཆེན་པོ་དཔལ་ལྡན་ས་སྐྱར་འབྱོར།
གཡའ་སྐོར་དུ་གཉེར་དཔོན་ལགས་དང་གཟིམས་དཔོན་ལགས་སོགས་སྐུ་འཁོར་དྲག་གྲས་རྣམས་ཀྱིས་མཇལ་དར་བཅས་བསུ་བར་ཕེབ། ཕྱག་མཛོད་འགག་ཏུ་ཕྱག་མཛོད་ཀྱང་

མཇལ་དར་བཅས་ཕེབ་པར་སོ་སོའི་གོ་བབས་དང་བསྟུན་པའི་བཟོས་སྒོ་ཞུས། ཞབས་དྲུང་ཁམས་གསུམ་ཆོས་ཀྱི་རྒྱལ་པོའི་གཟིམས་ཆུང་དུ་འཇོག་པར་གནང༌། འབྱོར་འཕྲལ་ངེད་རང་གི་ལྕམ་ཕེབ་བར་གདན་སའི་བདག་མོར་སོང་གཤིས་ཁྲི་ལས་བབས་ཏེ་ལྡང་བ་སོགས་སྐུ་བཟོས་ཆེ་བར་ཕུལ་ཞིང༌།
གཞི་བྱེས་ཀྱི་གནས་ཚུལ་འཕེལ་པར་བྱུང༌། གོང་བཞུགས་སྐུ་ཞབས་ནས་གཟིམས་དཔོན་གནང་ནས། སང་གཟའ་ཚེས་སྟབས་མཇལ་ཁ་གནང་རྩིས་ཡིན་ཚུལ་ཕེབ།
སང་ཉིན་གོས་ཁྱད་འཕགས་ཀྱི་གནམ་རྒྱན། འཁར་རྔ་ལེགས་པ། སིལ་སྙན། ཇ། ཇ་རྟ་སོགས་དངོས་པོ་དཔངས་མཐོ་བ་བཅས་ངེད་ཁུ་དབོན་སོ་སོ་དང༌། ཟླའུ་རྣམས་ཀྱིས་ཀྱང་གོས་དར། རྟ་སོགས་རྒྱས་པའི་འབུལ་བ་དང་བཅས་དབང་ཁང་དུ་མཇལ་ཁ་ཞུས་པར།
གོང་མའི་སྐུ་ཞབས་ནས་ཀྱང་མཇལ་དར་གནང་བ་སོགས་དབུ་བླ་གཞན་མ་ལས་བཟོས་སྒོ་ཆེ་བར་བཀའ་དྲིན་བསྐྱངས་ཤིང༌། སྟན་མཐོ་བའི་ཐོག་ཏུ་བཀའ་ནན་ལྟར་བསྡད། ལུགས་གཉིས་ཀྱི་བཀའ་འཕྲོས་ཤིན་ཏུ་རྒྱས་པར་བྱུང༌།
སྐུ་ཚེའི་རྟེན་འབྲེལ་དུ་ཚེ་དཔག་དཀར་པོའི་རྗེས་གནང་ཞིག་ཐོག་མར་ཕུལ། ངེད་རང་གི་ལྕམ་ལའང་རྟ། ཇ། མཛོ་མོ། །ན་བཟའ་སོགས་སྐྱེས་མ་གྱ་ནོམ་པར་ཕུལ་ཞིང༌།
ལྕམ་སྐུ་བགྲེས་པར་རྟ་སོགས་དགུ་ཚན་ཕུལ། ཕྱག་མཛོད། གཉེར་དཔོན། གཟིམས་དཔོན་རྣམས་ལ་རྟ་རེས་གཙོས་པའི་དགུ་ཚན་རེ་དང༌། ཞབས་ཕྱི་གཞན་མ་རྣམས་ལའང་གང་འཚམས་ཀྱི་སྐྱེས་མ་བྱིན། ཕྱི་ཉིན་ནས་བཟུང་སྔ་དྲོ་ཉིན་བསྟར་གསོལ་ཇ་བཞི་རེའི་རིང་ལུང་ཕུལ་བར།
ངོར་ཆེན་རྡོ་རྗེ་འཆང་གི་བཀའ་འབུམ་པོད་བཞི་མ། དཀོན་མཆོག་སྤྱི་འདུས། གུར་དྲག །རྣམ་སྲས་ཞི་དྲག །དུད་སོལ་ལྷ་མོ་སོགས་ཀྱི་པུསྟི་རྣམས་དང༌།
དཀྱིལ་ཆོག་རྗེས་གནང་སོགས་ཀྱི་ལུང་ཤིན་ཏུ་མང་བར་ཕུལ། ཕྱི་དྲོ་རྣམ་སྲས་རིགས་ཆེན་བརྒྱད་དང༌། དྲག་པོ་ཐང་ལྷ། ཚེ་རིང་མཆེད་ལྔ་སོགས་

ཟུར་བཀའི་རིགས་ཤིན་ཏུ་མང་བར། དུས་ཀྱི་འཁོར་ལོ། བདེ་མཆོག་བོང་ཞལ་ཅན། ཐིག་ལེ་བཅུ་དྲུག །སངས་རྒྱས་ཐོད་པ་རྣམས་ཀྱི་དབང་རྣམས་ཕུལ། ཚུར་ཡང་སེམས་དཔའ་ཆེན་པོའི་བཀའ་འབུམ། དགོན་གསར་བ་བསོད་ནམས་ཆོས་འཕེལ་གྱི་རྣམ་ཐར།
གཙོ་ཆེན་ཆོས་སྣ་དམར་པོ་སྐོར་གསུམ། མགོན་པོད་གྱི་ལྗང༌། བྱང་གཏེར་ཐུགས་སྒྲུབ་རྣམ་གསུམ་སོགས་ཀྱི་ལྗགས་ལུང་དང༌། སྟོད་ལས་བྱང་ཆུབ་སྒྲུབ་པ། སྨད་ལས་དྲག་པོ་སྒྲོལ་དབང༌།
རྗེ་བཙུན་ནཱ་རོ་མཁའ་སྤྱོད་མ། དཔྱལ་ལུགས་ཕག་མོ་སྐོར་གསུམ་སོགས་དབང༌། བྱིན་རླབས། འཇམ་དབྱངས་ནག་པོ། གུར་མགོན་ལྷ་བརྒྱད་སོགས་ཀྱི་རྗེས་གནང་ཤིན་ཏུ་མང་བར་ཞུས། སྐབས་ཤིག་གཟིམས་ཆུང་སྟེང་དུ་བཀའ་ཆོས་ཞུ་དུས།
སྔགས་འཆང་བླ་མ་ཉིད་འཇམ་དབྱངས་དམར་སེར་པོད་རལ་བསྣམས་པ་ཞིག་ཏུ་མཐོང་ཞིང༌། ནམ་མཁའ་ལ་འཇམ་འོད་ཀྱི་དྲྭ་བ་དྲྭ་ཕྱེད་དང༌། མེ་ཏོག་གི་ཆར་བབས་པ་སོགས་བྱུང་བའི་ཚེ།
སེམས་དགའ་བདེ་བསམ་གྱིས་མི་ཁྱབ་པར་བྱུང་ཞིང༌། བླ་མ་འདི་སངས་རྒྱས་ཐམས་ཅད་འདུས་པའི་ངོ་བོ་དངོས་ཡིན་སྙམ་ངེས་པ་གཏིང་ནས་རྙེད་པ་བྱུང༌། འབྱོར་ནས་ཞག་ཤས་སོང་སྐབས་ཆོས་སྡེ་ཕན་ཚུན་དུ་མང་ཇ་བསྔོ་རྟེན་སོགས་གཟབས་པར་ཕུལ།
རིམ་གྱིས་མཆོད་མཇལ་བར་གསེང་རྣམས་སུ་བྱས་པར་སྒོ་རུམ་མཇལ་དུས། བསེ་འབག་སྐུ་གཟི་བརྗིད་དང༌། བོང་ཡང་ཆེ་བ། མཐིང་ནག་ཅིག་ཏུ་མཐོང་བ་བསྟན་པ་རྒྱས་པའི་བརྡར་གོ
།སྐབས་ཤིག་བསེ་འབག་འཇལ་དུ་ཕྱིན་པར་གོང་མ་གསུང་བསྐང་ལ་ཕེབ་འདུག་པ་དང་འགྲིགས་པས་སྐུ་མདུན་དུ་བཀའ་བསྒོ་ཞུས་པས་རྒྱས་པར་སྩལ། བར་ཆད་ཀྱི་གཡུལ་ལས་རྒྱལ་སོང་སྙམ་པའི་གདེང་ཡང་རྙེད།
རྒྱལ་བ་ཀུན་དངོས་དཔལ་ལྡན་བླ་མ་ཡི། །རྒྱལ་བའི་བསྟན་སྲུང་མཆོག་དེར་བཀའ་བསྒོས་ཚེ། །རྒྱལ་བས་རྗེས་བཟུང་སྔགས་འཆང་བདག་ཉིད་ལ། །རྒྱལ་ཀུན་སྲུང་མའི་

ཚོགས་ཀྱིས་བར་ཆད་བསྲུངས། །དཀར་ཤཱཀྱ་གྲགས་ཀྱིས་བཞེངས་པའི་རྗེ་བཙུན་ཆེན་པོའི་སྐུ་འདྲ་རིན་པོ་ཆེ་མཇལ་བའི་ཚེ་ལུས་སེམས་བདེ་བ་ཆེན་པོའི་ངང་དུ་ཡུན་རིང་དུ་གནས་པ་སོགས། བྱིན་གྱིས་བརླབས་པའི་ལྟས་ཀྱང་བྱུང༌།
ཐམས་ཅད་མཁྱེན་པ་ས་སྐྱ་པཎྜི་ཏའི་ཕྱག་བཟོ་གནང་བའི་འཇམ་དབྱངས་གཟི་འོད་འབར་བ་མཇལ་བའི་ཚེ་ཕྱག་མཚན་ལ་ལྕེས་རེག་པའི་ཚེ་ཐུགས་ཀ་ནས་འོད་ཟེར་འཕྲོས། སྙིང་གར་ཐིམ་པའི་སྣང་བ་གསལ་བར་བྱུང༌།
དབུ་རྩེ་རྙིང་མ་མངོན་དགའ་བདེ་ཆེན། བདེ་མཆོག་བདེ་ཆེན་གླིང་གི་ཚོགས་ཁང༌། འབུམ་ཐང༌། གཡུ་ཐོག །འཁོན་དཀོན་མཆོག་རྒྱལ་པོའི་སྐུ་འབུམ། ས་ཆེན་ཕུག །ཕག་མོ་སྒྲུབ་ཁང༌། ཉི་ལྡེ་རྫོང་ཆུང༌།
རིན་ཆེན་སྒང༌། གྲང་མོ་ཆེ། བླ་བྲང་ཤར་སོགས་ཀྱི་མཆོད་ཁང༌། མགོན་ཁང་ནུབ། པུ་ཏྲའི་བླ་མཚོ་སོགས་མགོན་ཁང་རྣམས་དང༌། མགོན་ཁང་ཆེན་མོ། །རིག་འཛིན་ཕོ་བྲང༌། རྒྱ་གར། རྒྱ་ནག །གསེར་ཁང༌།
གནས་བཅུ་ལྷ་ཁང༌། དབང་ཁང༌། མཚམས་དམར། ཁྱད་འཕགས་ལྷ་ཁང༌། ཁྱད་འཕགས་མགོན་ཁང༌། ཇག་འདུལ་མགོན་ཁང་སོགས། མདོར་ན་དཔལ་ལྡན་ས་སྐྱ་ཉིད་དུ་བཞུགས་པའི་རྟེན་བྱིན་རྣམས་ལན་གཅིག་དང༌། འགངས་ཆེ་བ་རྣམས་ཡང་ཡང་མཇལ།
ལྷ་ཁང་རྣམས་ལ་སྙན་དར། སྤོས། མར་མེ། ཞལ་ཟས་སོགས་དངོས་བཤམས་ཡིད་སྤྲུལ་གྱི་མཆོད་པས་མཆོད་ཅིང༌། མགོན་ཁང་རྣམས་ལ་སྤྱན་གཟིགས་ཀྱང་རྒྱས་པར་ཕུལ་ཏེ། རྒྱལ་བསྟན་སྤྱི་དང༌།
བྱེ་བྲག་དཔལ་ལྡན་ས་སྐྱ་པའི་གདུང་སྲས་མྱུར་དུ་ཕེབས་ཤིང་བསྟན་པ་རྒྱས་པ་དང༌། གོང་ས་སྐུ་ཞབས་རིན་པོ་ཆེ་ཡས་ཕྱིན་དང༌། སྔགས་འཆང་བླ་མ་ཉིད་སོགས་བསྟན་འཛིན་གྱི་སྐྱེས་བུ་དམ་པ་རྣམས་ཞབས་པད་ཡུན་རིང་དུ་བརྟན་ཅིང༌།
འགྲོ་བ་རྣམས་ལ་བདེ་སྐྱིད་འབྱུང་བའི་སྨོན་ལམ་ཕྲིན་བཅོལ་ཡིད་ཚིམ་པར་བཏབ། གཉེར་དཔོན་ལས་ཐོག་པས་བཞེངས་པའི་ལྷ་ཁང་ཞིག་ཏུ་ཤིས་བརྗོད་ཀྱི་མེ་ཏོག་གཏོར། མཆོད་ཁང་འདི་བཟོ་བཀོད་ཕུན་སུམ་ཚོགས་ཤིང་

འགངས་ཆེ་བ་ཞིག་འདུག་ཅིང་ཕྱིས་སུ་གདན་སར་ཕུལ་འདུག་པས། ཕར་གང་འཐོབ་བྱེད་མཁན་ཚོ་དང་མི་འདྲ་བའི་ཞབས་ཕྱིར་འགྱུར་བར་སེམས། གོང་སྐུ་ཞབས་སྐུ་ཅུང་ཞིག་ལྟེམ་པའི་ཚུལ་བྱུང་བར། ཚེ་དབང་བརྒྱ་རྩ་སོགས་སྐུ་རིམ་བར་ཆད་ཞི་བའི་ཐབས་དང་རྟེན་འབྲེལ་སོགས་ཞུས་ཤིང༌།
དེའི་རིང་ཆོས་དབར་བྱས། ངེད་རང་གི་ལྕམ་ལ་སོར་འབྲང༌། ཚེ་རིང་མཆེད་ལྔ། ཐང་ལྷའི་ཟུར་བཀའ་སོགས་རྗེས་གནང་མང་བར་ཕུལ། མཁན་ཆེན་བཟང་པོ་རྒྱལ་མཚན་ལ་ཀུ་རུ་ཀུལླེ་ཚར་ལུགས་ཐུན་མོང་མ་ཡིན་པའི་རྗེས་གནང་ཞུས།
དབོན་ལ་ཀུན་མཁྱེན་སྔགས་འབུམ་གྱི་ལུང་གནང་དགོས་ཚུལ་ཞུས་ཤིང་བཀའ་དྲིན་བསྐྱངས་པར་པུསྟི་ཕྱེད་གསུམ་ཙམ་སོང་འདུག
།གོང་སྐུ་ཞབས་སྐུ་དྭངས་ནས་བསམ་གླིང་དུ་འཕྱར་ཆེན་གྱིས་མངའ་གསོལ་གནང་བར་ཕེབ་པའི་ཞབས་ཕྱིར་བསླབ་སྟོན་ལྟར་ཕྱིན་ཞིང༌། རྟ་རྒྱུག་པ་ཚོར་མགྱོགས་དར་སོགས་ཀྱི་སྟེར་ཆ་བྱས། མགོན་ཁང་དུ་སྤྱན་གཟིགས་སྙན་དར་ཕུལ་ཞིང་ཕྲིན་བཅོལ་དང་ཉིན་སྐོར་བྱས།
བཀའ་ཆོས་ཚུར་གནང་བ་རྣམས་གཞན་དང་མི་འདྲ་ཞིང༌། ཁྱད་པར་དྲག་པོ་སྒྲོལ་དབང་གནང་དུས། སྐུ་འཆམས་སོགས་གཞན་གྱི་འཆམས་མཁས་ཟེར་བ་སོགས་དང་མི་འདྲ་བའི་སྐུ་གཟི་བརྗིད་ཤིན་ཏུ་ཆེ་བ།
ཉི་མ་བྱེ་བའི་འོད་ཀྱང་ཟིལ་གྱིས་གནོན་ནུས་པ་ལྟ་བུ། གསུང་དབྱངས་ཡན་ལག་དྲུག་ཅུ་དང་ལྡན་པའི་སྒོ་ནས་ཤིན་ཏུ་རྒྱས་པར་སྩལ། ངེད་རང་ལ་ནད་རོས་ཅུང་ཟད་འཚེ་བར་ངེད་རང་གི་ལྕམ་ནས་རྟེན་འབྱུང་རིམ་གྲོ་སོགས་རྒྱས་པར་མཛད།
གོང་སྐུ་ཞབས་ནས་ཚེ་དབང་ལྕགས་སྡོང་མ་བརྒྱ་རྩ། སྨེ་བརྩེགས་ཀྱི་བྱབ་ཁྲུས། གུར་མགོན་ལྷ་བརྒྱད་ཀྱི་རྗེས་གནང་རྣམས་སྩལ་ཞིང༌།
འཚོ་བྱེད་ལྕམ་འདི་ངེད་རང་གི་ནད་རོར་ལས་འབྲེལ་ལྟ་བུའི་སྔ་སོར་ནས་འཕྲོད་ངོ་ཤིན་ཏུ་ཆེ་བ་ཞིག་འོང་གིན་ཡོད་གཤིས་ད་ལམ་ཡང་འཕྲོད་བསྟེན་གྱིས་རིམ་བདེར་སོང༌། གནས་ལྔ་མཐར་ཕྱིན་

ཐུབ་བསྟན་མཁན་ཆེན་ནས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་བཀའ་འབུམ་དང༌། གྲུབ་པའི་དབང་ཕྱུག་རྗེ་དྲུང་རིན་པོ་ཆེ་ནས་ལམ་སྦས་བཤད་ཀྱི་ཁྲིད་གོང་ནས་གསན་པའི་ཞོར་ལ་ཞུས། ལྷ་ཁང་ཆེན་མོའི་རྟེན་རྣམས་དང༌།
སྒྲོལ་མ་སེམས་དཔའ་སུམ་བརྩེགས་ཀྱང་ཞིབ་པར་མཇལ། འདི་ཕྱིའི་དོན་དུ་སྨོན་ལམ་ཡང་དག་བཏབ། བསྟན་སྲུང་རྒྱ་མཚོའི་བཞུགས་གནས་ཁའུ་བྲག་རྫོང་མཇལ་བར་ཕྱིན། སྤྱན་གཟིགས་དང་སྙན་དར་ཕུལ།
བསྐང་བ་རྒྱས་པར་བྱས་སྐབས་སྒྲ་ཆེན་པོ་ཞིག་དང་ལྷན་དུ། དཔལ་མགོན་ཉིད་བྲམ་གཟུགས་སྐུ་མདོག་མཐིང་ནག་རལ་པའི་ཐོར་གཙུག་ཅན། རྒྱན་ཕྱག་མཚན་སོགས་ཞལ་བཞི་ཡོངས་རྫོགས་ལྟར། དྲག་ཤུལ་མི་བཟད་པ་དང་ལྡན་པ་ཞིག་ཞལ་མངོན་སུམ་དུ་བསྟན་པའི་ཚེ།
སེམས་ཐོག་མར་འཇིགས་ཞུམ་པ་དང༌། དེ་ནས་བདེ་བ་དང་ལྡན་པ་ཞིག་བྱུང༌། གྲུབ་དབང་དུ་མས་བྱིན་རླབས་ཁའུར་སླེབས། །བདུད་དཔུང་ཚར་གཅོད་བསྟན་སྲུང་དབང་པོ་ཡི།
།སྐུ་ཉིད་མངོན་སུམ་མཐོང་ཞིང་བྱིན་བརླབས་ཚེ། །རྒྱལ་བསྟན་སྲུང་བའི་བཀའ་བསྒོ་ཕྲིན་བཅོལ་བྱས། །གཞན་ཡང་གནས་དེར་བཞུགས་པའི་རྟེན་རྣམས་ཞིབ་པར་མཇལ། སྙན་ཤལ། སྤོས། མར་མེ།
ཞལ་ཟས་སོགས་རྒྱས་པར་ཕུལ་ཞིང༌། སྨོན་ལམ་ཡང་དག་བཏབ། ཉིན་སྐོར་གྱིས་ཕྱིར་འབྱོར། སྔགས་འཆང་བླ་མ་ཉིད་ཞབས་པད་ཡུན་རིང་དུ་བརྟན་པའི་ཕྱིར་ངེད་རང་དཔོན་སློབ་རྣམས་ཀྱིས་བཅོམ་ལྡན་འདས་ཚེ་སྦྱིན་ཡིད་བཞིན་འཁོར་ལོའི་ཆོ་ག་དང་འབྲེལ་བའི་འཆི་བསླུ་དང་ཞབས་བརྟན་རྒྱས་པ་ཞིག་ཕུལ་ཞིང༌།
ཡ་གིར་སྡོད་རིང་ཕོག །ཟུར་ཆས། ཉིན་ཁ་ཤས་རེ་ནས་སྟོན་མོ་ཤིན་ཏུ་རྒྱས་པ་སོགས་ལུགས་གཉིས་ཀ་ནས་ཐུགས་ནང་གཙང་ཞིང༌།
གང་ཅི་ཐམས་ཅད་དུ་གཞན་དང་མི་འདྲ་བར་

བཀའ་དྲིན་བསྐྱངས། ཆུ་དེ་གཟུགས་བཞིར་ཤིན་ཏུ་གནོད་པར་འདུག་ཀྱང༌། ཆོས་བདག་པོར་ཕུལ་གྲུབ་པས་སེམས་ཁ་རྫོགས་པ་ཞིག་བྱུང་ཞིང༌། ན་སོའི་སྟབས་ཡང་ཡང་སླེབས་མ་ཐུབ་གཤིས་ནན་བསྐྱེད་ཀྱིས་ཟླ་བ་བཞིའི་རིང་ཕར་ཕུལ་ཚུར་ཞུ་སོགས་དམ་པའི་ཆོས་ཀྱི་འཁོར་ལོ་བླ་ན་མེད་པ་བསྐོར་རོ།
།རྒྱལ་ཀུན་མཁྱེན་བརྩེའི་ཡེ་ཤེས་གུར་ཁྱིམ་ནས། །བསིལ་ལྡན་འགྲོ་ལ་རྗེས་ཆགས་འཇམ་མགོན་གྱི། །སྣང་བརྙན་སྐུའི་བཀོད་ཟློས་གར་རིམ་བསྒྱུར་བའི།
།ཡ་མཚན་ཞིང་མཆོག་དམ་པའི་གདན་ས་ཆེར། །ངེས་པ་དོན་ལྡན་འཇམ་མགོན་གོང་མའི་དྲུང༌། །བསྐལ་བཟང་དགེ་སྦྱོར་ངུར་སྨྲིག་གོས་ཅན་ཀྱང༌། །སྔོན་བསགས་ལས་དབང་ལྡན་པའི་ལེགས་བྱས་ཀྱིས།
།གསུང་གིས་འཚོ་བའི་དགའ་སྟོན་གནས་སྐབས་འདིར། །ལེགས་པར་བསམས་ན་དེང་ནས་བྱང་ཆུབ་བར། །མི་འབྲལ་ཐུགས་རྗེའི་སྤྱན་གྱིས་གཟིགས་སམ་སྙམ། །སྙན་བརྒྱུད་མ་དྲོས་ཚངས་པའི་རལ་ཀླུང་ལས།
།བདག་འདྲའི་ཐོས་ཆུང་ཟིལ་དངར་ཕྲ་མོས་ཀྱང༌། །དམ་པའི་ཐུགས་བསྐྱེད་ཡེ་ཤེས་བུམ་བཟང་གི །ཆ་ཤས་ཡོངས་སུ་ཁེངས་འདི་ངོ་མཚར་གནས། །ཇི་སྙེད་གསུང་གི་གསང་བ་དབྱར་སྐྱེས་སྒྲ། །བདག་ཅག་མདོངས་མཐའི་སྒྲ་འཛིན་ལ་འགྱེད་ན།
།བླ་གོས་སྒྲོ་གཤོག་འཕྲུལ་གྱིས་དགའ་བའི་གར། །ཅི་ནས་མི་སྒྱུར་སྙོམ་ལས་དལ་བ་སུ། །ཨ་ཧོ་འདི་འདྲའི་སྐལ་བཟང་རབ་སྙན་གླུ། །ཇི་བཞིན་རྫོགས་པར་བླངས་ན་དབྱངས་ཅན་གྱི།
།རྒྱུད་སྟོང་ཕང་འགྲོའི་སྒྲ་དང་དྲི་ཟའི་གླུ། །སྙན་པར་སེམས་པ་ཕལ་ཆེར་རྫུན་དུ་ཐལ། །དེ་ནས་དགོན་གནས་དང་གཞི་ནས་མྱུར་དུ་འོང་དགོས་ཚུལ་གྱི་ཡི་གེ་བྱུང་བ་དང༌། ལྷག་ཏུ་གོང་ས་ཆེན་པོ་ནས་མགྱོགས་ཙམ་འོངས་ན་འགབ་པའི་བཀའ་ཤོག་རིན་པོ་ཆེ་

སྤྱི་བོར་ཕེབ་ཅིང༌། ཆོས་སྐྱོང་ནས་ཀྱང་གསུང་ཤོག་གནང་འདུག་པ་དང༌། འཚོ་བྱེད་ཀྱིས་ཀྱང་ཕྱིན་པ་འགབ་ཚུལ་གསུང་བ་བཅས་གོང་དུ་དགོངས་པ་ཞུས་པར། དེ་བཞིན་འོང་ཚུལ་ཕེབ། འོང་ཁར་སྐུ་ཚེའི་རྟེན་འབྲེལ་དུ་སྒྲོལ་དཀར་ཡིད་བཞིན་འཁོར་ལོའི་ཚེ་ཁྲིད་ཟླ་བའི་ཆུ་རྒྱུན་ཚར་ལུགས་ཇི་བཞིན་དང༌།
སྟོབས་འཕྲོག་དབང་པོའི་ཚེ་སྒྲུབ་ཐུན་མོང་མིན་པ་ཕུལ། ཚུར་རྭ་པོད་ཀྱི་དབུས་ནས་ཤོག་བུ་ཁ་ཤས་འཕྲོས་རྗེས་མ་འོང་དུས་གནང་ཞེས་རྟེན་འབྲེལ་བསྒྲིག་པ་གནང་ཞིང༌།
སེར་གོས་ཆས་ཆ་ཚང༌། ཆིབས་སྒ་འཁོར། བུར་ལྟང༌། འབྲས་ལྟང༌། དར་གོས་ཆེན། རས་སོགས་དཔངས་ཤིན་ཏུ་མཐོ་བ་ཆོས་ཡོན་གྱི་ཚུལ་དུ་སྩལ་ཞིང༌།
དབོན་ལའང་གོས་ཆ་ཚང་སོགས་གནང་སྦྱིན་རྒྱས་པ་དང༌། ཟླ་བོ་རྣམས་ལའང་གང་ལ་གང་འཚམས་ཀྱི་གནང་སྦྱིན་སྩལ་སོང༌། ངེད་རང་གི་ལྕམ་ནས་ཀྱང་ངེད་སོ་སོར་བྱིན་རྟེན་དང༌། བུར་ལྟང༌། རས་སོགས་ཀྱི་རྫོང་བ་རྒྱས་པ་དང༌།
ཞབས་ཕྱི་སྐུ་དྲག་རྣམས་དང༌། ལྕམ་གྱི་ཕྱག་གཡོག་རྣམས་ཀྱིས་གང་འཚམས་ཀྱི་རྫོང་བ་ཤིན་ཏུ་རྒྱས་པར་བྱུང༌། སོ་སོར་གཙོ་ཆེར་བསྟན་པའི་ལར་རྒྱ་དང༌། གོང་མ་ཞབས་དྲུང་རིན་པོ་ཆེའི་ཞབས་ཕྱིར་གང་འགྱུར་དགོས་པའི་འཕྲོས་ཤིན་ཏུ་ཞིབ་པར་ཞུས།
འོང་ཉིན་དམ་རྫས་ཁྲི་རྡོ་སོགས་བྱིན་རྟེན་མང་བ་བཅས། ཕྱག་མདུད། དབོན་དང་གཡོག་རྣམས་ལའང་ཕྱག་མདུད། བྱིན་རྟེན་སོགས་སྩལ་ཞིང་ལུས་ཀྱི་འཚོ་སྐྱོང་དང༌།
གང་ཅི་ནས་ཞབས་ཕྱི་གང་འགྱུར་དགོས་ཚུལ་གྱི་བསླབ་སྟོན་ཞིབ་པར་སྩལ། ཕར་ཡང་རྒྱལ་བསྟན་སྤྱི་དང་བྱེ་བྲག་གི་དོན་དུ་ཞབས་པད་ཡུན་རིང་བརྟན་ཅིང་གསུང་གི་བདུད་རྩི་འགྲོ་བ་རྣམས་ལ་སྩོལ་བཞིན་པ་ནས་བསྟན་པའི་འཛིན་སྐྱོང་སོགས་ལུགས་གཉིས་ཀ་

ནས་སྔར་ལུགས་གཡོ་མེད་གནང་དགོས་ཚུལ་སོགས་ཤིན་ཏུ་རྒྱས་པར་ཞུས། འོང་ཁར་བཀའ་བསྒོ་ཞུས། སྐུ་ཞབས་ནས་འོང་མི་ཕོད་པ་ལྟ་བུ་བྱུང༌། སྔགས་འཆང་བླ་མ་ཉིད་ཀྱང་ཐུགས་འཕྲེང་བའི་ཚུལ་གནང་བ་ནི་བྱང་ཆུབ་བར་དུ་རྗེས་སུ་འཛིན་པའི་བརྡར་གོ
།ངེད་རང་གིས་ལྕམ་གྱི་གཟིམས་ཆུང་དུ་ཕྱིན། འཕྲལ་ཡུན་ཀུན་ཏུ་ཕན་པའི་བསླབ་བྱ་བྱས་ཤིང༌། རྟེན་འབྲེལ་གྱི་སྟོབས་གཟིམས་ཆུང་གི་སྒོ་ནང་ནས་བཞུགས་ཞུས་པ་བཞིན་མཛད་སོང༌།
ཞབས་ཕྱི་རྣམས་ཀྱིས་སྐྱེལ་བ་སོགས་ཤིན་ཏུ་རྒྱས་པར་གནང་ཞིང༌། དར་རྒྱས་སོགས་ཆིབས་སྐྱེལ་བ་མང་ཙམ་གྱིས་ལ་རྩེའི་བར་སྐྱེལ་མ་བྱས་ཤིང་སོ་སོར་སྟེར་ཆ་བྱས། དཔལ་མགོན་གྱི་བླ་རྡོར་ཁའུར་མཐོང་སྣང་བྱུང་བ་བཞིན་སྐུ་བྲིས་པ་དེ་ལུས་ཤིང༌།
ཆར་བབས་པ་སོགས་ལྟས་ཀྱང་ལེགས་སྙམ་པ་མང་དག་བྱུང༌། དེ་ནུབ་བཀྲ་ཤིས་རྟགས་བརྒྱད་དུ་བསྡད། རིམ་གྱི་སྣར་ཐང་དུ་སླེབས། རྟེན་རྣམས་ཞིབ་པར་མཇལ་ཞིང་སྙན་དར་མཆོད་པ་རྒྱས་པར་ཕུལ།
ས་ལུགས་ཀྱི་གྲྭ་ཚང་ལ་མང་ཇ་བསྔོ་རྟེན་ཀྱང་ཕུལ། གཞིས་རྩེར་འབྱོར། ཚོ་དཔོན་པའི་སར་གནས་ཚང་བྱས། རྫོང་ནས་ཟུར་གསོས་སོགས་རྒྱས་པར་བྱུང༌། ཕར་རྫོང་བཞུགས་སོ་སོར་སྐྱེས་རྒྱས་པར་ཕུལ།
རིམ་གྱིས་འོང་པའི་ལམ་གཙང་འགྲམ་ལྷ་ཁང་དུ་ཕྱིན། རྟེན་རྣམས་མཇལ་ཞིང་སྙན་ཤལ་མཆོད་པ་རྒྱས་པར་ཕུལ། བསྟན་འགྲོའི་དོན་དུ་སྨོན་ལམ་ཡང་དག་བཏབ། དེ་ནུབ་གདན་ས་ཆེན་པོ་རྩེ་གདོང་དུ་སླེབས།
གསོལ་དཔོན་སོགས་ཆིབས་བསུ་གནང་བ་དང་འཕྲད། བླ་བྲང་སེར་མོར་སླེབས་དུས་དྲུང་འཁོར་རྣམས་ཀྱིས་མཇལ་དར་བཅས་བསུ་བར་བྱུང༌། རྒྱལ་ཡུམ་ཉིད་ཀྱང་སྐས་མགོར་བསུ་བར་ཕེབ་པར་མཇལ་དར་དང་སྐུ་བཟོས་ཞུས།
གཟིམས་ཆུང་འགག་ཏུ་འཇམ་མགོན་སྐུ་

མཆེད་མཇལ་ཏེ་མཇལ་དར་ཕར་ཕུལ་ཚུལ་གནང་ཞུས། གཟིམས་ཆུང་དུ་གསོལ་ཇ་བཞིའི་རིང་ལུགས་གཉིས་ཀྱི་བཀའ་ལུང་ཞིབ་པར་གྱུར། ཕྱི་ཉིན་རྟ་ཤིན་ཏུ་ལེགས་པ། དར་གོས། རས་སོགས་འབུལ་ཚན་རྒྱས་པར་ཕུལ། ཡུམ་དྲུང་ལ་ཚན་གྲངས་དང༌།
ཞབས་ཕྱི་རྣམས་ལའང་སོ་སོར་སྟེར་སྦྱིན་བྱས། སྟོན་མོ་དཔངས་མཐོ་བ་སྩལ་ཞིང༌། དཔོན་སོགས་ལ་ཁྲི་ཆེན་ནས་གྲུབ་ཐོབ་ཆེན་པོའི་ལུགས་ཀྱི་ཚེ་དབང་ཞིག་སྩལ་སོང༌། ཕྱི་ཉིན་ལྷུན་པོ་རྩེར་སྐུ་ཞབས་སུ་མཇལ་ཁར་ཕྱིན་དུས།
ཞབས་ཕྱི་རྣམས་ཀྱིས་མཇལ་དར་བཅས་བསུ་བར་མཛད། རྟ་སོགས་འབུལ་དཔངས་མཐོ་བར་ཕུལ། བྱང་གཏེར་གྱི་ཚེ་དཔག་མེད་ཀྱི་ཚེ་དབང་ཞུས། འོང་ཁར་གནང་སྦྱིན་བྱིན་རྟེན་སོགས་རྒྱས་པར་གནང་ཞིང༌།
ལུགས་གཉིས་ཀྱི་བསླབ་སྟོན་བཀའ་དྲིན་བསྐྱངས། ཕར་ཡང་ཞབས་པད་ཡུན་རིང་དུ་བརྟན་ཅིང་བསྟན་པའི་འཛིན་སྐྱོང་སོགས་སྙན་འབུལ་ཞུས། ཆོས་སྡེ་དང་ཀླུ་སྡིངས་དུས་མཆོད་མཇལ་དུ་ཕྱིན།
རྟེན་རྣམས་ལ་སྙན་ཤལ་མཆོད་པ་སོགས་དངོས་བཤམས་ཡིད་སྤྲུལ་གྱི་མཆོད་པས་མཆོད། བླ་བྲང་དུ་འབྱོར་ནས་ཞབས་དྲུང་སྐུ་མཆེད་ལ་ཚེ་དབང་ཞིག་ཕུལ། དར་རས་སོགས་གནང་སྦྱིན་རྒྱས་པར་སྩལ།
ཕྱི་ཉིན་བསྟན་འགྲོའི་དཔུང་གཉེན་དུ་ཞབས་པད་ཡུན་རིང་དུ་བརྟན་ངོས། བསྟན་པའི་འཛིན་སྐྱོང་སོགས་ལུགས་གཉིས་ཀྱི་སྙན་འབུལ་རྒྱས་པར་ཞུས་ཏེ། ཕྱིར་འོང་སྐབས་སྐྱེལ་མར་རྡོ་གཅལ་བར་ཕེབ། སོ་སོའི་ཕྱག་མཛོད་ཁག་སོགས་ཀྱིས་རྒྱང་ཙམ་བར་རྟ་སྐྱེལ་མཛད།
དར་རས་སོགས་ཀྱི་སྟེར་ཆ་བྱས། དེ་ནུབ་འཚལ་དུ་བསྡད། རིམ་གྱིས་སྒོ་བ་ལ་བརྒྱུད་ཡངས་པ་ཅན་དུ་འབྱོར། ཡ་གིར་ཆུའི་སྟབས་ལམ་དུའང་གཟུགས་གཞི་བདེ་བ་རང་ཞིག་མ་བྱུང་བས།
འཕྲོད་རེས་ཟླ་བོ་མང་མ་རྣམས་སྟོད་ལུང་ཕྱོགས་སུ་བཏང༌། ངེད་དྲུག་ཙམ་གྱིས་ཡོ་རེའི་ཆུ་ཚན་དུ་ཕྱིན་

པར་ཆོས་སྲུང་རྣམས་འཕྲེང་བའི་འཚུབས་ཀྱི་རྣམ་པས་མིག་ལ་ཐོར་བ་ཞིག་བྱུང་བས་ཆུ་ཚན་བྱེད་མ་ཐུབ་ཅིང༌། ཡོན་བདག་རྣམས་ཀྱིས་རྟ། འབྲི་གཡག །མར་སོགས་སྟེར་སྦྱིན་བྱེད་མི་མང་བར་བྱུང་བས། བྱང་བུ།
བསྔོ་སྨོན། བསྔགས་མདུད། བྱིན་རྟེན་བཅས་ཀྱིས་སོ་སོའི་འདོད་པ་བསྒྲུབས། མགྱོགས་མྱུར་འོངས་པས་རིམ་བདེར་གྱུར་ཅིང༌། ལམ་གྱི་སྟབས་གཞིས་སུ་ཕྱིན། ཞལ་ངོ་རྣམས་དང༌། ཡོན་བདག །གཡོག་སོགས་ལ་བྱིན་རྟེན་སོགས་ཀྱི་སྟེར་ཆ་བྱས།
དགོན་གནས་སུ་འོང་ཉིན་བླ་ཁག་ལས་ཚན་བཅས་བྱོན་པ་དང་ལམ་དུ་འཕྲད། ཡོན་བདག་རྣམས་ཀྱིས་འཕྲད་མི་མང་ཙམ་བྱུང་སྟབས་རྒྱག་ཏུ་སོང་གཤིས་སེར་ཕྲེང་མ་འགྲིགས་འདུག་ཀྱང་བསང༌།
དར་འཕྱར་རྒྱས་པར་མཛད། འབྱོར་འཕྲལ་མང་ཇ་ཞུས་ཤིང༌། བླ་ཁག་ལས་ཚན་རྣམས་དང༌། དགོན་ཁག་གི་བླ་མ་རིན་སྡིངས་ནས་ཆོས་མཛད་མ་གཉིས། གྲྭ་རིགས་ཡོན་བདག །གཡོག་སོགས་འཕྲད་མི་མང་བར་བྱུང་བར་དམ་རྫས།
དར་རས་སོགས་ཀྱི་སྟེར་ཆ་ཅི་རིགས་བྱས། ཟླ་བ་ཕྱི་མའི་ནང་ཞབས་དྲུང་དབོན་རིན་པོ་ཆེ་བྱང་དུ་ཕེབ་རྒྱུར་རྟ་ཁལ་ཆ་ལག་སོགས་གང་འགྲིགས་དང༌། མཛོད་པ་དང༌། ཞབས་ཕྱི་སེར་སྐྱ་མང་བ་དང༌།
བླ་སྨན་པ་དོན་གྲུབ་བཅས་ཚེས་བཅུ་གསུམ་ལ་ཕེབ་པར་གང་ཅིའི་བསླབ་བྱ་རྒྱས་པ་དང༌། བྱེས་རེས་འདི་ལ་བར་ཆད་མེད་པར་འཕྲད་འོང་བྱས་པ་ཕྱིས་ཐོག་ཏུ་ཁེལ་བས་ཁ་འདོན་ལེགས་པ་ཞིག་བྱུང་འདྲ་བསམ།
བཀྲ་ཤིས་གླིང་དང༌། དར་ཡུལ་སོགས་སུ་རྒྱན་དྲུང༌། བླ་ཁག །ལས་ཚན། ནང་བཟན་སོགས་ཆིབས་སྐྱེལ་ལ་རྫོང་བདའ་བྱས། ཞག་ཤས་ནས་ཕོ་བྲང་ཆེན་པོར་མཇལ་ཁ་ཞུ་བར་ཕྱིན་པས་འཁོར་ལོས་སྒྱུར་བ་ཆེན་པོའི་མཇལ་ཁའི་སྐབས།
ས་སྐྱ་

སོགས་ཀྱི་བཀའ་འདྲི་ཞིབ་ཏུ་སྩལ། གཟིམས་ཆུང་འགག་ཏུ་དགེ་སློང་ངག་དབང་དཀོན་མཆོག་ལགས་བརྒྱུད་ནས་གོང་ས་སྐྱབས་མགོན་ཆེན་པོའི་ཕྱག་མཇལ་རྟེན་རྣམས་ཕུལ། གདན་སར་ཆོས་གང་ཕུལ་སོགས་བཀའི་འདྲི་བ་མང་ཙམ་བཀའ་དྲིན་བསྐྱངས།
ཐོན་ཕྱག་ནོར་བུ་གླིང་ཁར་གནང་ཞིང་ཆོས་ཀྱི་དྲི་བའང་སྩལ། སྟོན་མོ། གནང་སྦྱིན། ཟུར་ཆས་བརྩེ་བས་བསྐྱངས་ཤིང་ཕྱིར་འབྱོར། རབ་བྱུང་བསྙེན་རྫོགས་སོགས་རྒྱུན་གྱི་བྱ་བ་རྣམས་དང༌།
སྟོན་ཞབས་དྲུང་དཔོན་སློབ་ནས་འབུལ་སྐྱེལ་དུ་རབ་བརྟན་ཅན་འབྱོར་བར་རྟ་ཕྱུགས་སོགས་རྩིས་སྤྲོད་བྱུང་ཞིང༌། ཁམས་བྱང་གི་འབུལ་པ་མང་བ་དང༌། སྡེ་དགེ་དབོན་པོ་ཀུན་དགའ་རབ་བརྟན་སྐུ་མ་འཚོ་བའི་བསྔོ་རྟེན་སྐྱེ་ཁ་མི་འབྱོར་འཕྲལ་གསེར་དྲེའུ་སོགས་ཀྱི་རྟེན་རྒྱ་ཆེ་བ་དང༌།
དབོན་པོ་བསོད་ནམས་ཀྱི་དྲེའུ་ཇ་བཅས་བྱུང་བར་དགེ་བ་རྫོགས་བྱང་དུ་བསྔོས་ཉན་པོ་ནས་ཡབ་ཀྱི་གཤེགས་རྫོང་གི་ཚོགས་དབུར་འོང་དགོས་ཚུལ་གནང་བ་བཞིན་ཕྱིན།
བཅོམ་ལྡན་འདས་ཀུན་རིག་གི་ཆོ་ག་དང༌། བྱང་བུ་སོགས་ཞུས། རྙེད་བཀུར་དང་གནང་སྦྱིན་དཔངས་མཐོ་བར་སྩལ། དགུན་དུས་མཆོད་སོགས་སྔར་ལྟར་དང༌།
མཛོད་པར་ཆུ་མ་འཕྲོད་པས་ཕྱིར་འབྱོར་པ་དང་འཕྲད། འདི་ལོ་བྱང་དུ་ཁ་སྟིབ་ཚན་ཆེ་བ་སྔར་མ་གྲགས་པ་ཞིག་བྱུང་འདུག་པས་ཁོང་དཔོན་སློབ་ཀྱང་རྙེད་འཚོལ་གནང་དཀའ་བར་བྱུང་འདུག །ཨོར་ཐོག་ཏུ་ཕེབ་ཁར་བླ་མ་བསམ་འཕེལ་འབུལ་སྐྱེལ་དུ་རྫོང་བདའ་གནང་བ་ཁ་བའི་སྟབས་ལམ་དུ་འགོར་ཆེའང་སྐྱོན་མེད་དུ་འབྱོར།
ཁོང་དཔོན་སློབ་ཀྱི་སར་བང་ཆེན་ཡང་ཡང་བཏང༌། ལོ་མཇུག་གི་བསྐང་བ་ཁྲི་ཚར་སོགས་དང་དགོན་ལག་གི་བྱ་བ་རྣམས་དཀྱུས་བཞིན་བྱས།།
༈ ཆུ་སྤྲེལ་ལོར་ལོ་གསར་དང༌། ཟླ་བ་གསུམ་པའི་ནང་དུ་མཛོད་པ་སོགས་ཁོང་དབོན་

སློབ་ཀྱི་ཞབས་ཕྱིར་རྫོང་བདའ་བྱས། དབྱར་ཟླ་བ་བཞིའི་རིང་ནད་རོས་ཡུན་ཤིན་ཏུ་རིང་ཙམ་འཚེ་བར་རིམ་གྲོ་སོགས་གཉེར་པས་ཁུར་ལེན་དང༌། འཚོ་མཛད་ལྕམ་གྱི་གསོལ་སྨན་གཞན་དང་མ་འདྲ་བས་རིམ་བདེ་བྱུང་སྐབས་རྩེ་གདོང་ནས་རྒྱལ་ཡུམ་ཕེབ་པར་ཆིབས་བསུ་ཞུས་ཏེ་ཀླུ་སྡིངས་སུ་བཞུགས།
ཕྱི་ཉིན་བཅོ་བརྒྱད་དུ་གདན་འདྲེན་ཞུས་པར་གཅད་རྒྱའི་སྟབས་ཁོང་དཔོན་གཡོག་ཉུང་བསྡུས་དང་མཇལ་འཕྲད་ཞུས། གང་ཅིའི་གསུང་གླིང་དང་ངེད་རང་ནད་ལས་གྲོལ་བའི་ལེགས་ཆ་གནང༌།
ཕྱི་ཉིན་སྟོན་མོ་རྒྱས་པའི་ཐོག་རྟ་ལེགས་པ་སོགས་དགུ་ཚན་ཕུལ་ནས་ཕྱིར་ཕེབ། བསྟན་པའི་སྦྱིན་བདག་དལ་ཇིང་སོགས་ཡོན་ཤོ་པོའི་རྒྱལ་ཁག་རྣམས་འཕྲད་པར་བྱོན་ཞིང༌།
ཚེ་དབང་དང་རྐྱེན་སེལ་གྱི་དབང༌། སྐུ་འདྲ་བྱིན་རྟེན་བཅས་རྫོང་བ་རྒྱས་པར་བྱས། དབོན་དཔོན་སློབ་ཀྱི་སར་མཛོད་པ་བཅས་འབྱོར་ནས་ཁམས་ཕྱོགས་སུ་ཕེབ་འདུག་པར་སྒོམ་བདེ་ནས་འབུལ་སྐྱེལ་དང་གནས་ཚུལ་སྐྱེལ་བར་ཤེས་རབ་པ་དང་ཀུན་དགའ་བཀྲ་ཤིས་ཅན་རྫོང་བདའ་གནང་བར་འབྱོར་ཞིང༌།
ཕྱག་བྲིས་སོགས་སྤྲད་ཅིང་འགྲོ་དོན་གཞན་དང་མི་འདྲ་བར་བྱུང་ཚུལ་ཡང་གླེང༌། ནད་རོས་གཟུགས་གཞི་སྐྱོར་རེ་བ་ལས་དྲག་སྐྱེད་ཆེ་བ་རང་མ་བྱུང་ཞིང༌།
ན་བའི་སྐབས་འདི་དག་ཏུ་ནམ་མཁའ་ལས་འཇའ་སྤྲིན་གྱིས་ཁེངས་ཤིང༌། ལྷའི་བུ་དང་བུ་མོའི་རྣམས་པས་མཆོད་རྫས་དུ་མ་ཐོགས་པ་སོགས་མཐོང་སྣང་བྱུང་ཞིང༌།
མེ་ཏོག་གི་ཆར་བབས་པས་ཚང་མ་དོགས་པའི་རང་བཞིན་དུ་གྱུར། ཕོ་བྲང་ཆེན་པོར་གསུང་བརྟག་ཞུས་པའི་རིམ་གྲོ་རྣམས་བསྒྲུབས། རྐྱེན་འཕོ་བ་ལྟ་བུས་ངེད་རང་གི་ཞོན་རྟ་དེ་གློ་བུར་དུ་ཤི་བས་ནད་གཞི་སངས་དྲག་ཏུ་གྱུར།
རིན་སྡིངས་ཀྱི་ཚ་མོ་ལྷ་ལྡན་སྡེ་པ་ལྷ་ཁང་པའི་སར་དགོས་ཚུལ་བྱུང་བ་བཞིན་

ཆ་ལག་སོགས་ཚ་མོ་ངོ་མ་དང་ཆ་འདྲ་བསྒྲིགས་ནས་རྫོང་བདའ་བྱས། ཁམས་ཀྱི་འབུལ་སྐྱེལ་ཤེས་རབ་པ་ཅན་ཡི་གེ་དང༌། དར་རས། སྣམ་བུ་བཅས་རྫོང་བདའ་བྱས་ཤིང༌། སྒོམ་ཁང་དུ་ཕྱིན། སྟོན་ཨ་མདོ་ནས་ཆོས་རྗེ་ཀུན་དགའ་བསྟན་འཛིན་དཔོན་སློབ་ཉིས་བརྒྱ་སྐོར་འབྱོར་བར་མགྲོན་གཉེར་དང༌།
དགོན་གནས་ཀྱི་བླ་ཁག་ལས་ཚན་བཅས་ཆིབས་བསུར་རྫོང་བདའ་དང༌། ཨ་མདོ་ཁམས་ཚན་དུ་འབྱོར་འཕྲལ་ཇ་ཞུས། ཕྱི་ཉིན་བཅོ་བརྒྱད་དུ་གཞིས་ལེན་རྒྱས་པར་ཞུས།
ཞག་ཤས་རིང་ཉིན་བསྟར་འགྲུལ་བསྡེབས་གྲྭ་རིགས་རྣམས་ཀྱི་ཚོགས་སུ་ཆོ་ག་དང་མང་ཇ་ཅི་རིགས་ཐོག །ངེད་རང་བོས་ཏེ་བསྔོ་རྟེན་རྒྱས་པར་བྱུང་ཞིང༌། དགེ་བ་རྫོགས་བྱང་དུ་བསྔོས།
ཆོས་རྗེ་རང་གི་ཚོགས་སུ་ཆོ་ག་སྟོང་རྩ་མཛད་དུས་ཉིན་རེ་བཞིན་ཚོགས་སུ་བོས། བྱང་བུ་བསྔོ་སྨོན་ཉིན་བསྟར་བྱས། གྲོལ་ཉིན་གདུགས། རོལ་མོ། མཆོད་རྫས་མང་བ། རྟ། ཇ། རས་དར་སོགས་དངོས་པོའི་བརྒྱ་འབུལ་མཛད་པར་ཟབ་པ་ཆོས་ཀྱི་དབྱིངས་དང༌།
རྒྱ་ཆེ་བ་སེམས་ཅན་གྱི་དོན་དུ་རྒྱས་འདེབས་བྱས། ཆོས་རྗེ་དཔོན་སློབ་ལ་སྟོན་མོ་རྒྱས་པར་ཞུས། ཁྱུང་འབུམ་ནས་འབུལ་སྡུད་བླ་མ་བྱམས་པ་བཟང་པོ་ཁུ་དབོན་དཔོན་སློབ་འགྲུལ་བསྡེབས་མང་བར་བཅས་འབྱོར་ཞིང༌།
རྟ་དྲེལ། ཇ། རྒུན་ཟངས་སོགས་རྩིས་སྤྲོད་ཤིན་ཏུ་རྒྱས་པར་བྱུང༌། སྣེ་ལེན་གཟབས་པར་བྱས། འདུས་ཚོགས་ལ་ཆོ་ག་མཛད་པར་ཕྱིན། བྱང་རྟེན་དངོས་པའི་འབུལ་བ་རྒྱ་ཆེར་བར་མཛད་ཅིང༌།
དགེ་རྩ་བྱང་ཆུབ་ཏུ་བསྔོས། ཕྱོགས་ནས་འབྱོན་མི་བླ་མ་རྣམས་དང་ངེད་རང་བཅས་ཕོ་བྲང་ཆེན་པོར་མཇལ་ཁ་ཞུ་བར་ཕྱིན། གོང་ས་ཆེན་པོའི་མཇལ་རྟེན་རྣམས་གཟིམས་ཆུང་འགག་ཏུ་ཕུལ།
དགེ་སློང་རིན་ཆེན་བརྒྱུད་བཀའ་འདྲི་མང་བར་སྩལ།

ས་དབང་ཆེན་མོའི་མཇལ་ཁ་རྒྱས་ཤིང༌། འབྲས་སྤུངས་བདེ་ཡངས་པའི་རིགས་གྲྭའི་སྐུ་མགྲོན་ལ་ཆིབས་ཁ་བསྒྱུར་བའི་ཞབས་ཕྱིར་བསླབ་སྟོན་ལྟར་ཕྱིན། སྟོན་མོ་སོགས་བཀའ་དྲིན་ཆེ་བར་གནང༌། མགྲོན་གཉེར་ལགས་དང་ཞབས་ཕྱི་དྲག་པ་རྣམས་ལ་རྟ་སོགས་འབུལ་ཚན་ཅི་རིགས་ཕུལ།
ཚང་མས་ཇ་འདྲེན་དང་མཚམས་འདྲི་ཀྱང་གནང༌། དགེ་སློང་རིན་པོ་ཆེར་ཐུགས་བཞེད་ལྟར་ཆོས་ཁ་ཤས་ཕུལ། ཆོས་རྗེ་དང་འབུལ་སྡུད་བླ་མ་བཅས་ལའང་མཇལ་ཁ་བདག་རྐྱེན་བཀའ་དྲིན་ཆེ་བར་སྩལ་སོང༌།
ཁོང་གཉིས་ལ་གོང་ས་ཆེན་པོའི་བཀའ་ཤོག་ཞུས་པར་ཤིན་ཏུ་བཙན་པ་དང༌། ཆོས་རྗེར་ཆོ་ལོ་བཅས་གཞན་དང་མི་འདྲ་བར་བཀའ་དྲིན་བསྐྱངས་ཤིང༌། ཐོན་ཕྱག
།ཟུར་ཆས། གནང་སྦྱིན་སོ་སོར་རྒྱས་པར་བཅས་ཕྱིར་རྫོང་གནང༌། ཚུར་ལམ་གཞིས་ཁར་སྡེ་པ་ཨ་འབར་ལགས་སྐུ་ཞབས་མཇལ་བར་ཕྱིན་ཞིང༌། རྟ་སོགས་འབུལ་རྟེན་རྒྱ་ཆེ་བར་ཕུལ། མཇལ་ཁ་བདག་རྐྱེན་ཆེ་བ་བཀའ་དྲིན་བསྐྱངས།
ཕ་བོང་ཁར་གྲུབ་པའི་དབང་ཕྱུག་གྲུབ་བརྒྱ་སྒྲུབ་ཆེན་སྐུ་ཞབས་ལ་ཕྱིན། ཇ་སོགས་སྐུ་རིམ་སྒྲུབ་རྟེན་ཕུལ་ཞིང༌། གང་ཅིའི་གསུང་གླེང་རྒྱས་པས་འབྱམས་ཀླས་པར་གྱུར། དགོན་གནས་སུ་འབྱོར་འཕྲལ་ལོ་དུས་ཀྱི་བྲེལ་བ་དུས་ཆེན་ཁག་སོགས་ལོ་མཇུག་གི་རིམ་གྲོ་དང༌།
རབ་བྱུང་བསྙེན་རྫོགས་བཅས་ལུགས་གཉིས་རྣམས་རིམ་སེལ་བྱས། ཆུ་བྱ་ལོར་གསར་ཚེས་ཀྱི་ལོ་གསར་དང༌། ཀེག་ཐོག་ཏུ་སོང་གཤིས་ཚེ་སྒྲུབ་ཀྱང་བྱས།
སོས་ཀར་དུག་གི་ནད་རོས་འཚེ་བར་ཉན་པོ་ནས་གྲུབ་པའི་དབང་ཕྱུག་ཆོས་རྗེ་རིན་པོ་ཆེ་གདན་དྲངས། ཚེ་དབང་སོགས་རྐྱེན་སེལ་གྱི་རིགས་དང༌། ཚོགས་ཆེན་གྱིས་གསུང་སྒྲོགས། བན་ཚང་རྣམས་ཀྱིས་བསྐང་བ།
སྔགས་འཆང་བསམ་འགྲུབ་ཀྱིས་མདོས་

རྫོང་སོགས་རིམ་གྲོ་མང་བར་གཉེར་པ་དགོས་རྡེག་གིས་གྲ་སྒྲིག་བྱས་ཤིང༌། འཕེན་ཡུལ་ཁུལ་དགོན་སོ་སོར་མང་སྐོལ་ཀྱང་བྱས། ཉན་པོ་ནས་ཆོས་རྗེ་རིན་པོ་ཆེ་སྐུ་མཆེད་ཀྱིས་རྟེན་འབྱུང་རྒྱས་པ། ཚོགས་ཆེན་དང༌།
ཁམས་ཚན་སོ་སོ། སྒོམ་ཁང་བཅས་དགོན་ལག་གསུམ། བན་ཚང་རྣམས་དང༌། ནང་བཟན་སྐྱ་སེར། སྤྱི་བསྡུས་མཁར་གདོང་དང༌། གཞིས་ཁག་གི་མི་སེར་བཅས་ཚང་མས་བརྟན་བཞུགས་ཀྱི་རིགས་རིམ་པ་ཁུར་བླང་མཛད་སོང་ཞིང༌།
བན་ཚང་རྣམས་དང་དྲུང་འཚོ་བཅས་ནང་སྐོར་གྱིས་རྟེན་འབྱུང་ཡང་བསྐྱར་དང༌། འཚོ་མཛད་ལྕམ་བཅར་བཞུགས་ཀྱིས་སྨན་བཅོས་གང་ཟབ་གནང་བ་བཅས་ནད་ལས་གྲོལ་ཞིང༌། ཆོས་སྲུང་དང་ཆོས་སྐྱོང་གཉིས་སོགས་ཚང་མར་གཏང་རག་གི་གསོལ་ཁ་སྙན་དར་རྒྱས་པར་ཕུལ།
སྡེ་པ་རྒྱལ་ཕུར་རིན་པོ་ཆེས་གྲུབ་རྒྱལ་ཞལ་བདག་གནང་བར་ཆོས་གཞིས་སྨྱུ་ཀྱུ་བ་རྣམས་ཀྱང་གྲུབ་རྒྱལ་གྱི་ས་ཁོག་ཏུ་གཏོགས་པའི་ཡིན་ཚུལ་གཞན་མས་ཞུས་པས་འབུལ་དགོས་ཚུལ་བསླབ་སྟོན་གནང་བར།
མ་ནས་བཀའ་གང་གནང་ལས་ཞུ་ཅི་ལ་ནུས་ཀྱང༌། སྔར་བབས་ཀྱི་གནས་རྒྱུས་དང་བཅས་རང་འཇགས་བཀའ་དྲིན་ཆེ་ན་ཇི་ལྟར་འོང་ཚུལ་ཞུས་པར། དགོངས་དབྱིངས་རིན་པོ་ཆེ་ནས་མ་དོར་བར་ཕྱིར་སློག་བཀའ་དྲིན་བསྐྱངས་པའི་ལེགས་འབུལ་དུ་རྒྱན་དྲུང་འབུལ་ཚན་རྟ་བཅས་རྫོང་བདའ་བྱས་པར་མཇལ་ཁ་བདག་རྐྱེན་ཤིན་ཏུ་ལེགས་པར་གནང་འདུག
།དཔལ་གནས་ཀྱི་ཚ་བོ་རྣམས་ཀྱིས་ཕྱག་འབུལ་ཞུ་བསྒུགས་ལ་ཚ་བོ་མགོན་པོས་ལོ་བདུན་ཙམ་སོང་བ།
འདི་ལོ་ཟླ་བ་གསུམ་པའི་ནང་དུ་ཕྱག་འབུལ་གྲུབ་ནས་ཁོང་པ་སྤུན་ཚང་མ་ཆོས་རང་བྱེད་པའི་བློ་བཞེད་ཆེ་བར་འདུག་པར། ཆོས་འཇིག་རྟེན་གང་བྱེད་ཀྱང་ངེད་རང་གིས་བྱས་ཆོག་པའི་བསླབ་སྟོན་རིན་པོ་ཆེ་

ཡོད་པ་ལྟར། གཞོན་པས་དགེ་སློང་རིན་པོ་ཆེའི་སྐུ་ཞབས་དང༌། རྒན་པས་འདི་ཁར་དགེ་ཚུལ་བསྒྲུབས་ཤིང་རིམ་གྱིས་བསྙེན་རྫོགས་ཀྱང་བསྒྲུབས། ཞབས་དྲུང་རིན་པོ་ཆེ་ཡར་ཕེབ་དགོས་ཚུལ་ཞུ་བར་བང་ཆེན་གཉིས་རྫོང་བདའ་བྱས།
དབྱར་སྨད་སྟོན་ཕེབ་པ་གནང་རྩིས་ཡིན་ཚུལ་གྱི་བང་ཆེན་འབྱོར། སྒོམ་ཁང་གི་དབྱར་མཇལ་སོགས་ལོ་དུས་ཀྱི་བྲེལ་བ་རིམ་སེལ་བྱས། གསང་སྦུག་ཚོང་དཔོན་གྱིས་ཙནྡན་གྱི་སྐུ་ཁ་ཤས་དང༌།
གནས་བཅུ་གྲ་ཚང་གིས་ཞལ་ཐང༌། འབུམ་སོགས་བཞེངས་པའི་རབ་གནས་ལ་ཕྱིན། རབ་གནས་དང༌། དབང༌། རྗེས་གནང་སོགས་ཀྱིས་ཐུགས་བཞེད་ཁེངས་པར་བྱས། སྟོན་མོ་དང་སྟེར་ཆ་རྒྱས་པར་བྱུང༌། ཇ་པ་ངག་དབང་ཅན་ཕེབ་བསུར་རྫོང་བདར་བྱས་པར།
འདམ་དུ་འགོར་ཆེ་བ་བྱུང་འདུག་གཤིས། ཁོང་དཔོན་སློབ་ཉུང་བསྡུས་སྒོམ་བདེར་ཕེབ་ཅིང༌། མཛོད་པ་སྒར་གཞིས་བྱིངས་བཅས་ཤར་རྒྱག་བྱོན་པ་དང་ལྕོག་རྩེ་ལར་འཕྲད་འདུག
།མཛོད་པས་གནས་ཚུལ་སྐྱེལ་བར་སྔ་འགྲོས་རབ་བརྟན་ཅན་རྫོང་བདའ་བྱས་པར་འབྱོར། ཞག་ཁ་ཤས་རིང་མཛོ་གཡག་གི་ཁལ་མ་རྣམས་རིམ་གྱིས་སླེབས་ཤིང༌། ཁྱོན་སྔ་ཕྱི་བསྒྲིལ་བའི་ཁལ་མ་གསུམ་བརྒྱ་སྐོར་སྔོན་མ་འབྱོར་བའི་སྟེང་ཁལ་ཇ་སོགས་ཅི་རིགས་འདུག་པ་འདུ་ཁང་དུ་བཞག
།རྒྱན་དྲུང་ཕེབ་བསུར་ཕེབ་པ་དང་མཛོད་པ་འདམ་ནས་མཇལ་ཞིང༌། དབོན་དཔོན་སློབ་འགོར་ཆེས་པས་མཛོད་པ་འཕྲད་འདོད་ཀྱི་སྔོན་མ་མགྱོགས་སྐོར་དུ་བྱོན་པ་དང་འཕྲད།
ཉག་བྲེའི་འབུལ་སྐྱེལ་བ་གཉེར་པ་ཀླུ་མགོན་ཅན་འབྱོར་ཞིང༌། འབུལ་དཔོན་བླ་མའི་ཡིག་ནང་ལྟར་དངོས་པོ་རྣམས་རྩིས་སྤྲོད་བྱུང༌། ངེད་རང་གི་དབོན་ཆུང་བ་འོད་མཆོག་སྤྲུལ་སྐུའི་གཙུག་ཕུད་འབུལ་བའི་

གཟའ་ཚེས་སྟབས་དཔོན་རིན་པོ་ཆེ་དཔོན་སློབ་རྣམས་མགྱོགས་ཙམ་ཨེ་ཕེབ་ཀྱི་ཆོས་སྐྱོང་ལ་དྲི་བ་ཞུས་པར། ཚེས་པ་ཉི་ཤུ་ཚུན་ལ་ཕེབ་གྲུབ་པའི་ཁག་ཁྱག་བྱེད་སོགས་ལུང་བསྟན་གནང༌། ཁོང་དཔོན་སློབ་རྣམས་འགོར་གཞི་ཆེ་བར་འོང་རྒྱུ་ཡིན་འདུག་ཀྱང༌།
དཔལ་ལྡན་ལྷ་མོ་དང་ཆོས་སྐྱོང་གིས་བསྐུལ་བ་ལྟ་བུར། རྟ་གློ་བུར་དུ་འུར་བ་དང་ཚང་མ་བློ་ཤིན་ཏུ་འཚུབས་པ་བྱུང་འདུག་པས་ཁལ་རྣམས་རྗེས་སུ་བཞག །ཁོང་དཔོན་སློབ་རགས་བསྡུས་དྲེལ་ཁལ་བཅས་ཕེབ་པའི་བང་ཆེན་སྔ་འགྲོས་པ་འབྱོར་འཕྲལ།
ཆོས་མཛད་ངག་དབང་གྲགས་པ་གཞིས་སུ་འཕྲོས་དང་ཕེབ་བསུར་དེ་འཕྲལ་བརྫོངས། ཕྱི་ཉིན་མཛོད་པའང་ཕེབ་གདོང་དུ་དར་ཡུལ་ལ་བྱོན།
དབོན་དཔོན་སློབ་རྣམས་སྒོམ་ཁང་མདོར་བཞུགས་པར་གཞིས་ནས་དཔོན་སའང་ཕེབ་བསུར་བྱོན་ཏེ་གཞིས་ལེན་གཟབས་པ་མཛད་ཅིང༌། ཕེབ་བསུ་བ་རྣམས་དང༌། སྒོམ་ཁང་གྲྭ་རིགས་བཅས་མི་ཚོགས་ཆེ་བ་བྱུང་འདུག
།ཚེས་བཅུ་དགུར་སྤྲུལ་སྐུ་རིན་པོ་ཆེ་རྒྱན་དྲུང་བཅས་ཀྱི་དབུས་ཆོས་སྡེ་ཆེན་པོའི་བླ་ཁག །ལས་ཚན། ཚ་བོ་ཆོས་མཛད་རྒན་པ། གསང་སྦུག་གི་ཚ་བོ་ཨ་བསམ་སོག་སེར་སྐྱ་མང་བ་གཞི་སྡིངས་བར་ཆིབས་བསུར་བཏང༌།
བཀྲ་ཤིས་གླིང་དུ་ཐབ་བསུར་ཚ་མོ་ཆོས་མཛད་མ་སྤུན་ཀྱང་རྫོང་བདའ་བྱས། ཆོས་སྡེ་ནས་སེར་ཕྲེང༌། དར་འཕྱར་རྒྱས་པར་བྱས་ཤིང༌། དབང་ཁང་འཆི་མེད་ཕོ་བྲང་དུ་མཇལ་འཕྲད་བྱས། གཞིས་བྱེས་ཀྱི་གསུང་གླེང་རྒྱས་པར་བྱུང༌།
སང་ཉིན་འདུས་ཚོགས་སུ་ཆོ་ག་སྟོང་རྩ་དང༌། མགོན་ཁང་སོ་སོར་བསྐང་གསོ། སྤྱན་གཟིགས་ཀྱི་རིགས་མང་བ། ཁྱད་པར་འདོད་ཁམས་དབང་ཕྱུག་རྡོ་རྗེ་རབ་བརྟན་མའི་སྒེར་བསྐང་རྒྱས་པ།
སྤྱན་གཟིགས་བཅས་འབུལ་བཀོད་དང༌། ངེད་རང་ལ་རྟེན།

མཆོད་ཆ། དཀར་ཡོལ་གྱི་རིགས། ཚོས་མདོག་སོགས་མི་གཅིག་པ་སྣ་ཚོགས། དཀར་ཡོལ་གྱི་མཆོད་རྫས་མང་བ། བཀྲ་ཤིས་པའི་ཁ་བཏགས་སྣ་ལྔ། གསེར། དངུལ། གཡུ། བྱེ་རུ། སྤོས་ཤེལ། ཤེལ་སྤྱད། ཤེལ་རིལ། གྲི། ཁྲབ།
རྨོག །མདའ་གཞུ། སག་ཐག །མེ་མདའ། ཁྲོ་ཟངས་སྤྱད། ལྕགས་འགུ་སོགས་ལྕགས་ཆ་ཤིན་ཏུ་མང་བ། ཇ། གོས་ཆེན། དར་རས། སླེའུ། མར། ཕྱིང་པ་སོགས་བྱང་ཁམས་ཀྱི་དངོས་སྤྱད་ཤིན་ཏུ་མང་བ་དང༌། རྟ། དྲེའུ།
མཛོ། གཡག །མཛོ་མོ། གུར་གཡབ། ཐབ་ཆས་ཀྱི་རིགས་སོགས་སྒར་གཞིས་ཀྱི་ཆ་ལག་ཅི་རིགས་པ་དང༌། རྟ་སྒ། དྲེལ་སྒ། བཀའ་གཅེགས། མཛོ་ཁལ་གྱི་སྒ་སྟན་སོགས་དངོས་པོའི་རིགས་ཇི་སྙེད་པ་ཞིག་རྩིས་སྤྲོད་ཀྱི་ཚུལ་དུ་བརྒྱ་འབུལ་མཛད་ཅིང༌།
ངེད་རང་ཁུ་དབོན་གྱིས་གཙོས་གཞི་བྱེས་ཚང་མར་འཚེ་བ་མེད་པར་ཞལ་འཛོམས་པས་ལེགས་ཚོགས་ཀྱི་གསུང་གླེང་དང༌། མཛོད་པས་ཀྱང་ཁམས་ཕྱོགས་སུ་ཕེབ་རིང་གི་ལོ་རྒྱུས་ཁམས་པའི་གཏམ་རིང་མོ་ལྟ་བུ་ཡུན་རིང་ལ་དར་དྲག་པ་མཛད།
ཆོས་སྡེ་ཆེན་པོའི་བླ་ཁག །ལས་ཚན། གཞིས་ཀྱི་ཞལ་ངོ༌། རིན་སྡིངས་བན་ཚང༌། ནང་སྐོར་དྲག་ཞན། ནང་བཟན། གཞིས་གཉེར། ཡོན་བདག་གལ་ཆེ་གྲས།
དགོན་ལག་གི་བླ་མ་སོགས་ཚང་མར་སྐྱེས་མར་གནང་ལུགས་ཀྱི་གྲོས་དང་བཀོད་པ་བྱས་ཤིང༌། ལྟོས་བཅས་ཀྱང་ཡིད་ཚིམ་པར་མཛད་སོང༌། ཉིན་ལྔའི་རིང་སྟོང་རྩ་ཚུགས་པ་གྲོལ་ཉིན་ཐོག་མར་གཟིམས་ཁང་གོང་འོག
།བཅོ་བརྒྱད་སོགས་ཀྱི་རྟེན་གསུམ་རྣམས་ལ་སྙན་དར། མཆོད་རྫས། དཀར་མེ་སོགས་མཆོད་འབུལ་དང༌། འདུས་ཚོགས་ལ་ཇ་འགྱེད། བླ་ཁག་སོ་སོར་བསྔོ་རྟེན་བཅས་ཚོགས་གསོག་གི་རིགས་རྒྱ་ཆེ་བར་མཛད་པའི་བཀོད་པ་

བྱས་ཤིང༌། མཛོད་པས་ཀྱང་ཉིན་གཅིག་ཚོགས་ཆེན་ལ་སྟོང་ཆོག་གི་ཞབས་ཏོག་རྒྱས་པ་དང༌། ཇ་འགྱེད། སོ་སོར་བསྔོ་རྟེན་བཅས་དགེ་རྩའང་བྱས་སོང༌། དབོན་དཔོན་སློབ་འགྲུལ་བསྡེབས་དང་བཅས་པར་གཞིས་ལེན་སྟོན་མོ་གཟབས་རྒྱས་ཐོག
།དཔོན་རིན་པོ་ཆེར་ན་བཟའ་ཆ་ཚང༌། མཛོད་པ་སོགས་ཞབས་ཕྱི་རྣམས་ལ་སྟེར་ཆ། གོས་རྒྱུགས་ཀྱི་རིགས་གང་ལ་གང་འཚམས་སྤྲད། ཆོས་སྐྱོང་དཔོན་བློན་སྤྱན་འདྲེན་ཐོག་སྙན་དར། སྤྱན་གཟིགས།
ཇ་སོགས་ཀྱི་གཏང་རག་ཕུལ། ཁོང་དཔོན་སློབ་རྣམས་བྱེས་རེས་འདིར་ཐུགས་གྲྭ་ཤིན་ཏུ་འགྲིགས་པ་བྱུང་འདུག་པ་ནི་གཙོ་ཆེར་ཞབས་དྲུང་དབོན་རིན་པོ་ཆེ་ཉིད་སྐུ་ན་ཕྲའང་གཞན་དང་མི་འདྲ་བའི་ལུགས་གཉིས་ལ་མཁྱེན་པ་ཡངས་ཤིང་ཁྱོན་ཆེ་བ་སོགས་ཚང་མའི་ཡིད་ཡུལ་དུ་གསལ་བ་ལྟར་དང༌།
མཛོད་པ་ཆུང་འདྲིས་ཀྱི་ཟླ་བོ་མྱོང་བྱང་ཆེ་ཞིང༌། ཚ་བོ་ཆོས་མཛད། བླ་མ་བསམ་འཕེལ། དགེ་སློང་གྲགས་པ། མགྲོན་གཉེར་རབ་འཕེལ།
གསོལ་དཔོན་རྒྱ་མཚོ་སོགས་དྲག་གྲས་རྣམས་དང༌། འཚོ་མཛད་དོན་གྲུབ་བཅས་ཚང་མས་ཐུགས་བསམ་ཆེ་ཞིང་ལས་ཁ་འགངས་ཆེ་བ་གང་གི་སར་ཡང་ཐེགས་པ་ཁུར་བླངས། ཕྱར་བ་ཟུར་འདེགས་ཀྱི་ཞེ་རུས་ཆེ་ཞིང་གྲོས་བསྡུར་མཛད་འདུག་པས།
དབོན་རིན་པོ་ཆེའི་ཞབས་ཕྱིར་འགྱུར་བ། གྲྭ་འགྲིགས་པ། མིག་ལྟོས་ལ་ཕན་པ་ཞིག་བྱུང་འདུག །དྲུང་འཚོ་བ་དོན་གྲུབ་ཞབས་ཕྱིར་འབྲལ་མེད་སྐུ་ལ་བཅར་གཤིས་དྲག་ཞན་ཐམས་ཅད་ལ་ཕན་ཐོགས་ཆེ་ཞིང༌།
སྐབས་འགར་དབོན་རིན་པོ་ཆེ་སྐུ་ཁམས་ཕྲན་བུ་ལྟེམ་སྐབས་དང་ལེའུ་ཐང་དུ་ཅུང་ཞིག་བསྙེལ་ཙམ་བྱུང་འདུག་སྐབས་སོགས་ལ་གསོལ་སྨན་དང་སྐུའི་འཕྲོད་བསྟེན་གྱི་ཞབས་ཕྱིར་ཤིན་ཏུ་འགྱུར་བར་མཛད་འདུག
།ཁམས་ནས་ཕེབ་པ་དང༌།

ངེད་རང་རྒྱུན་མཇལ་ཞུ་དགོས་དང༌། སྤྲུལ་སྐུའི་གཙུག་ཕུད་འབུལ་བ་དང་བཅས་ངེད་སྐུ་དབོན་ལྷན་དུ་ཕོ་བྲང་ཆེན་པོར་གོང་ས་ཆེན་པོ་ཡས་ཕྱིན་མཇལ་ཁ་ཞུ་བར་ཕྱིན་པར། ས་དབང་ཆེན་པོའི་མཇལ་ཁ་བཀའ་དྲིན་བསྐྱངས་ཤིང༌།
ངེད་རང་ནས་རྒྱུན་གྱི་མཇལ་ཕྱག་གི་འབུལ་བ། དབོན་རིན་པོ་ཆེ་ཁམས་ནས་ཕེབ་པའི་ཕྱག་འབུལ་རྟེན། དབོན་ཆུང་བ་སྤྲུལ་སྐུས་མཇལ་ཁ་ཞུ་རྟེན་རྣམས་སོ་སོ་ནས་དཔངས་མཐོ་བར་ཕུལ་ཞིང༌། བཀའ་འདྲི་རྒྱས་པ་དང་བདག་རྐྱེན་ཆེ་བ་བཀའ་དྲིན་བསྐྱངས།
གོང་ས་ཆེན་པོའི་མཇལ་རྟེན་རྣམས་གཟིམས་ཆུང་འགག་ཏུ་ཕུལ་ཞིང་གསོལ་དཔོན་སྔགས་རམས་པ་ལགས་བརྒྱུད་བསླབ་སྟོན་རྒྱས་པར་གནང༌། མགྲོན་ཁང་དུ་སྟོན་མོ་སོགས་བཀའ་དྲིན་བསྐྱངས།
ཕྱི་ཉིན་འབྲས་སྤུངས་བློ་གསལ་གླིང་པའི་རིགས་གྲྭའི་སྐུ་མགྲོན་གྱི་ཞབས་ཕྱིར་བསླབ་སྟོན་ལྟར་དབོན་དང་ངེད་གཉིས་ཀྱིས་ཕྱིན་ཞིང༌། སྟོན་མོ་རྒྱས་པར་སྩལ།
ཉེར་གཉིས་གཟའ་ཚེས་རྒྱལ་ཕུར་འཛོམས་པའི་ཐོག་དགེ་སློང་རིན་པོ་ཆེ་བརྒྱུད་སྤྲུལ་པའི་སྐུའི་གཙུག་ཕུད་ཕུལ་བར། ཐར་པའི་མཁན་པོའི་སྟབས་རེ་ཞིག་རབ་བྱུང་རང་འགབ་ཚུལ་དང༌། སླར་བརྒྱུད་འཛིན་མ་བྱུང་ན་བལྟས་ཆོག་བསླབ་སྟོན་ཕེབ་པ་ལྟར་གོང་ས་ཆེན་པོ་ནས་མིང་བཀའ་དྲིན་བསྐྱངས།
དགེ་སློང་རིན་པོ་ཆེའི་སྐུ་ཞབས་སུ་བར་མ་རབ་བྱུང་ཞུས། ར་མ་རྩེ་རྒྱལ་བུར་སྐུ་ཞབས་སུ་མཇལ་ཁ་ཞུ་བར་དབོན་རྫོང་བདའ་བྱས་ཤིང་དེར་བརྟེན་ཕ་བོང་ཁར་དྲུག་བརྒྱ་སྒྲུབ་ཆེན་མཇལ་བཀོད་ཀྱང་ཞུས།
མཆོད་དཔོན་ལགས། དགེ་སློང་རིན་པོ་ཆེ། དགེ་སློང་ངག་དབང་དཀོན་མཆོག །ཨེམ་ཆི་ལགས། གསོལ་དཔོན་སྔགས་རམས་པ། དྲུང་ཡིག་ལགས།
གཟིམས་དཔོན་ལགས། མགྲོན་གཉེར་

ཞལ་ངོ་བཅས་ཞབས་ཕྱི་ནང་མའི་གྲས་རྣམས་ལ་རྟ། མཛོ། ཇ་སོགས་མདོ་ཁམས་ནས་བྱོན་པའི་སྐྱེས་སུ་ཕུལ། འཆི་མེད་དགའ་ཚལ་དུའང་སྐྱེས་འབུལ་དཔངས་མཐོ་བར་བྱས། དབོན་སྐུ་མཆེད་ཀྱི་སྐུ་ཉེ་རྣམས་ལའང་གང་འཚམས་ཕུལ།
ཚུར་ཡང་བཞེས་སྤྲོ། ཁ་བཏགས། ན་བཟའ་སོགས་ཀྱི་སྟེར་ཆའང་བྱུང༌། ཕོ་བྲང་ཆེན་པོ་དང༌། ལྷ་ས་ར་མོ་ཆེ་སོགས་ཀྱི་མཆོད་མཇལ་རྣམས་ཞིབ་པར་བྱས། དཀར་མེ་སྙན་དར་སོགས་ཀྱི་མཆོད་པའང་རྒྱས་པར་ཕུལ།
ཐོན་ཕྱག་ཐོག་གནང་སྦྱིན། ཟུར་ཆས། སྟོན་མོ་སོགས་རྒྱས་པ་བཀའ་དྲིན་བསྐྱངས་ཏེ། རང་གནས་སུ་ལོག །སྤྲུལ་སྐུ་རིན་པོ་ཆེའི་ཕེབས་བསུར་འབྱོན་མི་ཐར་བས་པ་དང༌། ཆོས་སྡེར་གླིང་པ་བཅས་ཀྱིས་གཤིན་རྗེ་འཆར་ཁའི་གཏོར་ཟློག་ཤིན་ཏུ་རྒྱས་པར་བྱས།
སྤྲུལ་སྐུ་རིན་པོ་ཆེའི་ཞབས་ཕྱིར་ཚ་བོ་དགེ་སློང་ངག་དབང་གྲགས་པས་གཙོས་རྒྱུན་སྡོད་ལྔ་དང༌། ཕེབ་སྐྱེལ་དུ་རྒྱན་དྲུང༌། མཛོད་པ་སོགས་དཔོན་གཡོག་མང་བ་བཅས་གྲྭ་བསྒྲིགས་དང༌།
སྐུ་འདྲ། མཆོད་ཆ། དཀར་སྤྱད་ཀྱི་རིགས། ཕྱག་དཔེ་སོགས་ཉེར་མཁོའི་སྐུ་ཆས་རྣམས་དང༌། ཆིབས་པ་གཉིས། དྲེའུ། ཇ། གོས་དར་སོགས་ཕེབ་རྫོང་དང་བསྟན་པའི་འཛིན་སྐྱོང་སྐུ་ཡོན་གསན་སྦྱོང་སོགས་ཀྱི་སྙན་འབུལ་ཤིན་ཏུ་རྒྱས་པར་ཞུས་ཏེ།
ཆིབས་ཁ་སྒྱུར་བ་ལ་ནངས་པར་ཞབས་དྲུང་རིན་པོ་ཆེས་དབུས་ཆོས་སྡེའི་བླ་ཁག །ལས་ཚན། ནང་བཟན་སེར་སྐྱ་སོགས་ཆིབས་སྐྱེལ་བ་ཤིན་ཏུ་མང་བ་རྫོང་བདའ་བྱས།
འུ་དུ་སུ་ནས་ངེད་རང་གི་འབུལ་སྡུད་ཨེ་ཆོལ་ཐུ་ཆོས་རྗེ་འབྱོན་ཡོད་ཚུལ་གྱི་ཡི་གེ་བྱུང་བར་ནག་ཆུའི་ཁར་བསུ་མི་རྫོང་བདའ་དང༌། ཆོས་སྡེ་ཆེན་པོའི་དུས་ཆེན་ཁག་རྣམས་བྱས་ཤིང༌།
སེ་ར་ནས་ཨ་མདོ་གྲྭ་ཚང་མཁན་པོ་རྗེ་བཙུན་ནཱ་རོ་མཁའ་སྤྱོད་མའི་སྐོར་ཀྱི་ཟབ་ཆོས་

རྣམས་གསན་བཞེད་ཀྱིས་ཕེབ་པར་ཆིབས་བསུ་དང༌། ཞག་ཉི་ཤུ་སྐོར་བཞུགས་རིང་གཞིས་ལེན་སོགས་སྐུ་བཟོས་ཤིན་ཏུ་ཆེ་བར་ཞུས། ཆོས་རྣམས་འཕྲལ་དུ་ཕུལ། ཆོས་ཡོན་དུ་གོས་བེར། དངུལ་སྒ་སོགས་དངོས་པོ་དཔངས་མཐོ་བར་སྩལ་ཏེ།
ཆིབས་སྐྱེལ་ལ་མགྲོན་གཉེར་ཅན་རྫོང་བདའ་བྱས། ཟླ་བ་བཅུ་གཉིས་པའི་ནང་དུ་ཨོ་ཆོལ་དུ་ཆོས་རྗེ་དཔོན་སློབ་རྣམས་བྱུང་བར་རྟ་བསུ་དང༌། ངོས་འཕྲད། གཞིས་ལེན་སོགས་རྒྱས་པར་བྱས་ཤིང༌།
ཆོས་རྗེས་དངུལ། གོས་དར། མཆོད་རྫས། རོལ་མོ་སོགས་རྩིས་སྤྲོད་རྒྱས་པ་དང༌། བླ་མ་བསོད་ནམས་དར་རྒྱས་པའི་གཞི་མ་དངུལ་ཐོག་ཏུ་བསྒྲིལ་བ་རྩིས་སྤྲོད་ཀྱང་བྱས། ཆོས་སྡེའི་འདུས་ཚོགས་ལ་མང་ཇ།
ཆོ་ག་སྟོང་རྩ་འཛུགས་པ་དང༌། མཆོད་རྫས་འབུལ་བ་སོགས་ཚོགས་གསོག་རྒྱ་ཆེ་བར་མཛད་སོང་ཞིང༌། ངེད་རང་ནས་དམིགས་མེད་འཁོར་གསུམ་ཡོངས་དག་གི་བསྔོ་སྨོན་ཡང་དག་བྱས། ཆོས་རྗེས་དབུས་སོག་པོ་རྣམས་ཕོ་བྲང་ཆེན་པོར་ཕྱག་མཇལ་ཞུས་བར་རྫོང་བདའ་དང༌།
ལོ་མཇུག་གི་རིམ་གྲོ་རྣམས་བྱས། ཞབས་བརྟན་ཚོགས་མཆོད་ཆེན་མོ་གསར་འཛུགས་བཀའ་དྲིན་བསྐྱངས་པར་དགེ་འདུན་རྣམས་ཚོགས་དགོས་པའི་བཀའ་ཤོག་རིན་པོ་ཆེ་སྤྱི་བོར་ཕེབ།
ཤིང་ཁྱི་ལོར་གསར་ཚེས་ཀྱི་བྲེལ་བ་རྣམས་དང༌། ཟླ་བ་གཉིས་པའི་ནང་དུ་གྲྭ་པ་རྣམས་ཚོགས་མཆོད་ལ་རྫོང་བདའ་བྱས། ཆོས་རྗེར་དགོངས་པ་དགོས་ཚུལ་ནན་གྱིས་གསུངས་ཀྱང༌། ཡོན་བདག་གི་རྒྱལ་པོ་སོགས་དད་ཞན་ཆེས་པས་འདི་ཁ་དགོས་ཚུལ་ནན་གྱིས་བྱུང་བ་དང༌།
ངེད་རང་གིའང་རོགས་སུ་འགྱུར་ཆེ་བར་བྱུང་གཤིས་ཕྱིར་རྫོང་བྱས། དབྱར་ནད་རོལ་ལངས་པར་རིམ་གྲོ་འཕྲོད་བསྟེན་གྱིས་

རིམ་དྭངས་བྱུང༌། ཟླ་བ་བདུན་པའི་ནང་ཤ་བ་བླ་མ་རིན་ཆེན། མགྲོན་གཉེར་རིན་ཆེན་བཅས་སྤྲུལ་སྐུ་རིན་པོ་ཆེའི་ཕེབ་བསུར་རྫོང་བདའ་བྱས། དབྱར་སྨད་བྱང་ལམ་བརྒྱུད་ཕེབ་པར་ཆོས་གཞིས་བཀྲ་ཤིས་སྒང་དུ་རྒྱན་དྲུང་སོགས་ཀྱི་ཆིབས་བསུ་དང༌།
ཐབ་བསུ་རྒྱས་པར་ཞུས་ཤིང༌། རྒྱུན་གྱི་དབང་པོའི་བླ་ཁག །ལས་ཚན་རྣམས་ཀྱིས་ཀྱང་ཆིབས་བསུ་དང་བསང༌། དར་འཕྱར། སེར་ཕྲེང་སོགས་རྒྱས་པར་བྱས་ཏེ། དབང་ཁང་འཆི་མེད་ཕོ་བྲང་དུ་མཇལ་འཛོམས་ཞུས་པར།
གང་ཅིའི་གསུང་གླིང་རྒྱས་པར་བྱུང༌། གཞིས་ལེན་གང་རྒྱས་ཞུས་ཤིང༌། ཚུར་ཡང་རྟེན་འབྱུང་དང་སྐུ་སྐྱེས་ཤིན་ཏུ་རྒྱས་པར་སྩལ། རྒྱ་ནག་གོང་མས་ས་དབང་གསེར་གྱི་འཁོར་ལོས་སྒྱུར་བ་ཆེན་པོར་གསེར་ཐམ་སོགས་ཕུལ་བའི་ལེགས་འབུལ་དུ་ཕོ་བྲང་ཆེན་པོར་ཞལ་མཇལ་ལ་བསྐྱོད་དེ་དར་རས།
རྟ། ཇ་སོགས་འབུལ་དཔངས་མཐོ་བར་བཅས་མཇལ་ཁ་ཞུས་པར་བཀའ་འདྲི་སྟོན་མོ་སོགས་རྒྱས་པར་བཀའ་དྲིན་བསྐྱངས།
ཐོན་ཕྱག་ཆབ་ཞུགས་སེར་ནོར་བུ་གླིང་ཁར་གནང་ཞིང༌། རྫོགས་པའི་སངས་རྒྱས་ཀྱི་རྣམ་ཐར་དང་མཐུན་པའི་ཆོས་ཀྱི་དྲི་བ་ཡུན་རིང་བར་གནང་བར་ལན་རྒྱས་པར་ཕུལ། གནང་སྦྱིན་ཟུར་ཆས་བཅས་ཕྱིར་ཐོན་ཞིང༌།
ལམ་ཞོར་ཕ་བོང་ཁར་གྲུབ་པའི་དབང་ཕྱུག་ཉིད་མཇལ་འདོད་ཀྱིས་ཕྱིན། ལུགས་གཉིས་ཀྱི་གསུང་གླིང་རྒྱས་པར་སྩལ་ཞིང༌། སྐུ་ཁམས་ཅུང་ཞིག་ལྟེམ་འདུག་པར་ཐུགས་བཅག་གནང་དགོས་ཚུལ་ཞུས།
དགོན་གནས་སུ་སླེབས་འཕྲལ་མངར་རིས་རབ་འབྱམས་པ་དོན་གཉེར་གྱིས་ཕེབ་པར་འཁོར་ལོ་སྡོམ་པ་དྲིལ་བུ་རིམ་ལྔའི་དབང་དང་ཁྲིད་རྒྱས་པར་ཕུལ། སྟོན་ཞབས་དྲུང་རིན་པོ་ཆེ་དཔོན་སློབ་ཀྱི་ལོ་སྔ་མ་ཡར་ཕེབ་དུས་ཇ་རྟ་སོགས་དཔངས་མཐོ་བ་

བཅས་ལིའུ་ཐང་ནས་བཀའ་འགྱུར་རིན་པོ་ཆེ་སྤར་དུ་རྒྱག་པར་འབུལ་དཔོན་བླ་མ་བསམ་འཕེལ་དཔོན་སློབ་འཇོག་པ་གནང་འདུག་པར་གེགས་མེད་དུ་གྲུབ་ནས་འབྱོན་ཡོད་ཚུལ་གྱི་བང་ཆེན་བྱུང་བར་སྟག་ལུང་བར་དུ་བསྟན་འཛིན་རྒྱ་མཚོ་ཅན་བསུ་བར་རྫོང་བདའ་བྱས།
དགོན་པར་ཕེབ་ཉིན་བཀའ་འགྱུར་རིན་པོ་ཆེའི་ཕེབ་བསུར་ངེད་རང་གི་ཟླ་བོ་དྲག་གྲས་ཀྱིས་རྟ་བསུ་དང༌། འདུས་ཚོགས་ཀྱིས་སེར་ཕྲེང༌། ལྷ་བསང༌། དར་འཕྱར་བཅས་ཀྱིས་སྤྱན་དྲངས་ཤིང་བཀའ་འགྱུར་རིན་པོ་ཆེ་འདུ་ཁང་གསང་སྔགས་ཕོ་བྲང་དུ་བཞུགས་སུ་གསོལ་ཏེ།
མཆོད་པའི་ཕྲེང་བ་ཚར་དུ་དངར་བར་ཕུལ། འབུལ་དཔོན་བླ་མ་དང༌། སྡེ་དགེའི་ཚོང་དཔོན་འགྲུལ་བསྡེབས་བཅས་པར་ཞལ་གྲོའི་སྟོན་མོ་གཞིས་ལེན་རྒྱས་པར་ཞུས།
འབུལ་དཔོན་བླ་མས་རྟ་དྲེལ་དྲུག །མཛོ་སོ་དྲུག །ཁལ་ཉི་ཤུ་རྣམས་ལ་སྒ་སྟན་བཅས་རྩིས་སྤྲོད་མཛད། དགེ་སློང་ངག་དབང་གྲགས་པས་ས་སྐྱར་ངེད་རང་གི་ལྕམ་གྱི་ཞབས་ཕྱིར་རེ་ཞིག་རྫོང་བདའ་བྱས།
འབུལ་དཔོན་བླ་མ་བསམ་འཕེལ་གྱིས་འདུས་ཚོགས་ལ་སྟོང་ཆོག་བཙུགས་ཤིང༌། འདི་ཁའི་བླ་བྲང་གི་སྟེང་དུ་གཉྫི་ར་ཞིག་འཛུགས་རྒྱུའི་གསེར་ཇ་སོགས་སྤྲད་བྱུང་བར།
སླར་བཟོ་བཀོད་ལེགས་པར་གྲུབ་ནས་ད་ལྟ་ཀུན་གྱི་སྤྱན་ལམ་དུ་སྨིན་པ་འདི་བཞིན་ལགས། སྡེ་དགེ་ཚོང་དཔོན་གྱིས་དབོན་པོ་སོ་སོའི་ཕྱག་བྲིས་རྟེན་བཅས་རྣམས་དང༌། དབོན་པོ་བསོད་ནམས་ཀྱིས་འབུལ་སྐྱེལ་དུ་ཁལ་མ།
ཇ། རྟ་སོགས་དཔངས་མཐོ་བ་རྣམས་གནང་འདུག་པ་རྩིས་ལེན་བྱས་ཤིང༌། དགེ་བ་བྱང་ཆུབ་ཏུ་བསྔོས། དགུན་ཚ་བ་ནས་འབུལ་སྡུད་བླ་མ་མཁྱེན་རབ་ལྷུན་གྲུབ་དང༌། དགེར་སློག་བསྟན་འཛིན་གྲགས་པ་གཉིས་འགྲུལ་བསྡེབས་མང་བ་བཅས་འབྱོར་བར་གཞིས་

ལེན་བྱས། རྟ། དྲེལ། ཇ་སོགས་སོ་སོ་ནས་རྩིས་སྤྲོད་རྒྱས་པ་དང༌། ཚོགས་ཆེན་དུ་ཆོ་ག་སྟོང་རྩ་མཛད་པར་ཚོགས་དབུར་ཕྱིན་ཞིང་དགེ་བ་ཛོགས་བྱང་དུ་བསྔོས། དགོན་གནས་བཤད་གྲྭར་སོང་བས་སྔར་འཆམས་སོགས་ཀྱི་རྒྱུན་མི་འདུག་པར།
འདི་ཁའི་བན་ཚང་རྣམས་གཙོ་བོར་གྱུར་པས་འཆམས་ཤིག་ཚུགས་ནས་བསམས་པས་འཆམས་ཆས་སྐོར་ལ། གོས་ཅན་གྱི་ཕོད་ཀ་ཉི་ཤུ་སྐོར་དང༌། ཞྭ་ནག །ཕུར་པ། བནྡྷ། ཟངས་རལ། ཕྱག་མཚན་གྱི་རིགས་མང་པོ།
འབག་སྣ་ཚོགས་པ་བཅས་བཅའ་ལག་རྣམས་ཆོས་སྡེར་གླིང་ནས་འཇིམ་བཟོ་བ་སོགས་བོས་ཏེ་ལེགས་པར་བསྒྲིགས་ཤིང༌། ཞབས་དྲུང་དབོན་རིན་པོ་ཆེས་དབུས་བན་ཚང་རྣམས་ཀྱིས་ས་འདུལ་འཆམས་སྣ་བཅོ་བརྒྱད།
འདོན་བདུན། གྲུབ་འཆམས་སོགས་ཆོས་སྡེར་གླིང་གི་ཕྱག་ལེན་ཇི་བཞིན་བསླབས་ཤིང༌། ཟླ་བ་བཅུ་གཅིག་པའི་ཚེས་བཅུ་གཉིས་ལ་སྟ་གོན་བྱས་ཏེ་སྔ་དྲོ་ཀྱེ་རྡོར་དང༌། ཕྱི་དྲོ་ཁྲོ་བཅུའི་གཏོར་སྒྲུབ་བཅས་ཞག་བརྒྱད་ཀྱི་རིང་སྒྲུབ་མཆོད་གསར་བཙུགས་ལ་ཞབས་ཏོག་སོགས་དེབ་གསལ་ལྟར་རྒྱས་པ་དང༌།
བཅོ་བརྒྱད་དུས་ཆེན་ཉིན་འཆམས་ཉིན་གང༌། བཅུ་དགུའི་ཉིན་གཏོར་རྒྱག་སོགས་ཇི་སྲིད་བསྟན་པ་རིན་པོ་ཆེ་ནམ་གནས་བར་ཚུགས་པའི་སྲོལ་བཏོད་དེ་གྲྭ་སྒྲིགས་ལེགས་པར་བྱས་སོ།
།འདི་ལོ་ཕན་ཡུལ་ཁུལ་དུ་འབྲུམ་ནད་ཤིན་ཏུ་གཟན་པ་ཡོད་ཀྱང་ཞབས་དྲུང་དབོན་སྐུ་མཆེད་འབྲུམ་པ་མ་བཞེས་པས་སྒྲུབ་མཆོད་དུས་ཇི་ལྟར་འགབ་ཆོས་སྐྱོང་དཔོན་བློན་ལ་བསླབ་སྟོན་ཞུས་པར།
བར་ཆད་མེད་པས་ཁས་ལེན་བྱེད་གསུང་བ་བཞིན་དུས་ཆེན་སྐབས་དགོན་པར་འབྲུམ་པ་མང་བར་ཡོད་གཤིས་མི་ཚོགས་ཆེ་བའི་ཁྲོད་ཕེབ་དགོས་གཤིས་བློ་འཛངས་ཆེ་བར་བྱུང་ཀྱང༌།
བླ་མ་དཀོན་མཆོག་གི་ཐུགས་རྗེས་འབྲུམ་པ་མ་བཞེས་པས།

སླར་ཡང་ཆོས་སྐྱོང་རྣམས་ལ་ངེས་ཤེས་ཆེ་བར་བྱུང༌། དུས་ཆེན་ཉིན་གྲྭ་འགྲིགས་ཤིང༌། གཏོར་རྒྱག་དུས་རྡོར་སློབ་ཀྱིས་ཟོར་འཕངས་དུས། ཁད་ཉེར་སྤྱང་ཀི་གློ་བུར་དུ་རྒྱུགས་ཤིང་ལུག་གཅིག་དེད་དེ་དུས་ཀྱི་ཆོས་ཉིད་དུ་གྱུར་པ་སོགས་ལྟས་ལེགས་པར་བྱུང་བ་ནི་བསྒྲལ་རྟག་གསལ་བར་མངོན།
ཕ་བོང་ཁ་ནས་གྲུབ་པའི་དབང་ཕྱུག་དེ་ཉིད་སྐུ་ལྟེམ་ཡུན་རིང་བར་སྐུ་རིམ་མཐུན་རྐྱེན་གང་དྲག་ཡང་ཡང་ཕུལ་ཞིང༌།
ཟླ་བ་འདི་ནང་དུ་སྐུ་ལུས་མ་སྤངས་པར་དག་པ་མཁའ་སྤྱོད་དུ་གཤེགས་ཚུལ་བསྟན་པའི་མཆོད་འབུལ་གྱི་མཐུན་རྐྱེན་སོགས་རྒྱས་པར་ཕུལ་ཞིང༌། ཆོས་མཛད་མ་སྐུ་མཆེད་ལའང་རིམ་གྱིས་ཕན་ཆ་གང་དྲག་ཞུས། རབ་བྱུང༌།
བསྙེན་རྫོགས། འདོད་ཆོས་སོགས་སྔར་རྒྱུན་རྣམས་བསྒྲུབས་ཤིང༌། དགོན་ཁག་ཏུ་ཕྱོགས་འགྲོ་ཀྱང་བྱས། ཤིང་ཕག་ལོར་ལོ་གསར་གྲུབ་ནས། དབོན་རིན་པོ་ཆེ་སྐུ་མཆེད་ཀྱི་འབྲུམ་པའི་སྟབས་ཆོས་གཞེས་མཁར་གདོང་དུ་ཀུན་རིག་དང༌།
ཛམ་དམར་སོགས་ཀྱི་བསྙེན་པ་མཛད་པའི་དམིགས་སྐོར་སོགས་གང་ཅིའི་བསླབ་བྱ་བྱས། ཚ་བའི་འབུལ་སྡུད་པ་ཁག་གཉིས་དང༌། སྡེ་དགེའི་ཚོངས་པ་རྣམས་རིམ་གྱིས་ཕྱིར་རྫོང་བྱས།
ར་མ་རྩེ་ནས་སྡེ་པ་རྒྱལ་བུར་སྐུ་ཞབས་གྲུབ་རྒྱལ་དུ་ཆིབས་ཁ་སྒྱུར་བར་མཇལ་ཁ་ཞུ་བར་སྐུ་ཞབས་སུ་བཅར་ཏེ་རྟ་སོགས་འབུལ་དཔངས་མཐོ་བར་ཕུལ་ཞིང༌། གདན་བཟོས་བདག་རྐྱེན་ཆེ་བར་བཀའ་དྲིན་བསྐྱངས།
དབོན་རིན་པོ་ཆེ་སྐུ་མཆེད་སྐུ་མཚམས་གྲོལ་གདོང་དུ་ཕྱིན། ཁད་ཉེར་འབྲུམ་པ་གཟན་ཙམ་འདུག་པར་ཆོས་སྐྱོང་ལ་བསླབ་སྟོན་ཞུས་ནས་ཆོས་གཞིས་བཀྲ་ཤིས་སྒང་དུ་གཅད་རྒྱ་དང༌། ཀྱེ་རྡོར་གྱི་གཞི་བསྙེན་མཛད་པའི་བཀོད་པར་བྱས།
དབྱར་ནད་རོས་ཡུན་རིང་ཙམ་འཚེ་བར་

འཚོ་མཛད་རྟ་མགྲིན་ཚེ་རིང་གིས་གསོས་སྨན་དང༌། རིམ་གྲོ་འདུས་ཚོགས་སུ་ཆོས་སྒྲོགས། དགོན་ཁག་སོ་སོར་མང་ཇ་སོགས་རྒྱ་ཆེ་བར་མཛོད་པ་ལྷུན་གྲུབ་ཀྱིས་བསྒྲིགས། ནད་གཡོག་མགྲོན་གཉེར་རིན་ཆེན་གྱིས་བྱས་ཤིང་རིམ་བདེར་གྱུར།
དབོན་རིན་པོ་ཆེ་གཞི་བསྙེན་གནས་སར་ངེད་རང་ན་བས་ངོས་ཀྱིས་འགྲོ་མ་ཐུབ་ཀྱང་དམིགས་སྐོར་སོགས་ལ་སམ་ཊ་ཞིག་པར་ཕུལ་བ། དེ་ཤོག་བུར་བཤུ་བར་གནང་ཡོད་འདུག་པས་སླར་རེ་གཉིས་ཀྱིས་དཔེ་ཐོག་ཏུ་ཕབ་པས་བསྙེན་ཐབས་ལ་མཁོ་བ་ཞིག་ཀྱང་བྱུང་འདུག
གཞུང་ས་ཆེན་པོ་ནས་ཞབས་བརྟན་མཆོད་སྡོང་ཆེན་མོ་གྲུབ་པའི་ལེགས་འབུལ་དུ་ངེད་རང་ནད་མ་དྲགས་པས་འགྲོ་མ་ཐུབ་པར། རྒྱན་དྲུང་དང༌།
བླ་ཁག །ལས་ཚན་བཅས་ཕེབ་པར། འབུལ་ཚན་དུ་བཅོ་བརྒྱད་ནས་རྟ། ཇ། ཁྲབ་སོགས་ཀྱིས་གཙོས་པའི་དགུ་ཚན་ཁ་ཤས་དང༌། སྤྱི་སོ་ནས་དགུ་ཚན་ཁ་ཤས་བཅས་རྫོང་བདའ་བྱས་པར། ས་དབང་ཆེན་པོའི་མཇལ་ཁ་སོགས་རྒྱས་པར་བྱུང་འདུག
།བཀའ་འགྱུར་རིན་པོ་ཆེར་གླེགས་ཤིང༌། ཞལ་ཁེབས། གདོང་དར། གླེགས་ཐག་སོགས་དངོས་གཙར་བར་བསྒྲིགས། ངེད་རང་ཚོགས་ཆེན་བཅས་ཀྱིས་ཟླ་བ་བདུན་པའི་ནང་དུ་བཅོམ་ལྡན་འདས་ངན་སོང་སྦྱོང་བའི་དཀྱིལ་འཁོར་ལ་བརྟེན་པའི་རབ་གནས་ལེགས་པར་བྱས་ཤིང༌།
རྟེན་འབྲེལ་སྟབས་སྤྲུལ་སྐུ་རིན་པོ་ཆེར་ཡོན་བདག་གི་བཀྲ་ཤིས་ཀྱིས་མངའ་གསོལ། ཞབས་དྲུང་དབོན་རིན་པོ་ཆེ་དཔོན་སློབ་རྣམས་ལ་བསྔོ་འབྲེལ་སོགས་ཞུ་མི་རྣམས་དགེ་བ་རྫོགས་བྱང་དུ་བསྔོས།
དབྱར་སྨད་འདམ་གཉེན་དྲུང་དུ་སྤྲུལ་སྐུ་རིན་པོ་ཆེ་བཅས་བསྐྱོད་པར་ཆུ་ཚན་འཕྲོད་ཞིང༌། ཡོན་བདག་རྣམས་ཀྱིས་འཕྲད་མི་མང་བར་བྱུང༌།
ཞག་བཅོ་ལྔ་སྐོར་ནས་རང་

གནས་སུ་སླེབས། དབོན་རིན་པོ་ཆེ་སྐུ་མཚམས་སར་ངོས་ཀྱིས་ཕྱིན། ལྟས་ལེགས་པ་ཁ་ཤས་བྱུང་འདུག །སྤྲུལ་སྐུ་རིན་པོ་ཆེ་ཆོས་སྡེར་གླིང་དུ་ཕེབ་པའི་ཕེབ་རྫོང་ཆིབས་སྐྱེལ་སོགས་རྒྱས་པར་བྱས། དགུན་ཆོས་སྡེ་ཆེན་པོའི་དུས་ཆེན་ཁག་རབ་བྱུང་བསྙེན་རྫོགས།
ཁམས་བྱང་གི་འགྲུལ་པ་རྣམས་ཀྱི་མང་ཇ། ཆོ་ག་སོགས་ཀྱི་ཚོགས་དབུར་ཕྱིན་ཏེ་བྱང་བུ་དང་བསྔོ་བ་བྱས། འདོད་ཆོས་དང༌། ལོ་མཇུག་གི་རིམ་གྲོ་རྣམས་བསྒྲུབས།
དགོན་ལག་གི་བྲེལ་བ་རྣམས་ཀྱང་དཀྱུས་བཞིན་དང༌། མེ་བྱ་ལོར་ལོ་གསར་སོགས་རྒྱས་པར་བྱས། རྫོགས་པའི་སངས་རྒྱས་ཀྱི་འཁྲུངས་རབས་མཛད་པ་བརྒྱ་པ་སྐུ་ཐང་དགུར་ཚང་བ་བསམ་སྡིངས་སྤྲུལ་སྐུ་བ་ལྷུན་གྲུབ་བཀྲ་ཤིས་དང༌།
ཨ་ངང་བཅས་སྐུ་མཆེད་ཀྱིས་ལོ་གཉིས་ཀྱི་རིང་ཕྱག་བྲིས་མཛད་པར་ཕོག་ཡོན་ཤིན་ཏུ་རྒྱས་པར་ཕུལ་ཞིང༌། གེགས་མེད་དུ་གྲུབ་པའི་རབ་གནས་དང༌། འབུལ་དཔོན་པས་རྒྱུ་ཆ་བསྒྲུབས་པའི་གཉྫི་ར་གཉིས་ལྷན་དུ་ངེད་ཁུ་དབོན་དགེ་འདུན་ལྔ་བཅུ་སྐོར་གྱིས་ཀུན་རིག་ལ་བརྟེན་པའི་རབ་གནས་རྒྱས་པར་བྱས།
ངེད་རང་ན་སོའི་སྟབས་རྒྱུན་གྱི་བྱ་བ་རྣམས་དབོན་རིན་པོ་ཆེས་མཛད་དེ།
ངེད་རང་གཅད་རྒྱར་བསྡད་པའི་ཟླ་བོ་ཚ་བོ་ཆོས་མཛད་རྒན་པས་བཅར་སྡོད་བྱས་ཤིང༌། ཟླ་བ་བདུན་བརྒྱད་རིང་མཚམས་དམ་པར་བྱུང༌། ཞོལ་ཁང་ནས་བཀའ་འགྱུར་རིན་པོ་ཆེ་མཚལ་སྤར་མ་གདན་དྲངས་པ་དང༌། སློབ་དཔོན་ཆེན་པོའི་གསེར་སྐུ་སོགས་བཞེངས་པའི་རབ་གནས་ལ་ཕྱིན།
རབ་གནས་ཤིན་ཏུ་རྒྱས་པ་དང༌། དབང་སོགས་ཐུགས་འདོད་ལྟར་བྱས། རྙེད་བཀུར་ཡང་དག་བྱུང༌། མ་ཡུམ་སྐུ་སྐྱེ་དང་བླ་མ་ཆོས་མཛད་གཉིས་ཁམས་ཕྱོགས་སུ་འབུལ་སྡུད་ལ་རྫོང་བདའི་གྲ་བསྒྲིག་དབོན་ནས་

མཛད། མཚམས་ཁོག་ལ་ཕྱོགས་འབྱོན་གཉིས་ཀྱི་སྟབས་ཞབས་དྲུང་དཔོན་རིན་པོ་ཆེས་དབུས་ཉུང་བསྡུས་ལ་རྗེ་བཙུན་རྡོ་རྗེ་རྣལ་འབྱོར་མའི་ཁྲིད། གསང་འདུས་འཇམ་དཔལ་རྡོ་རྗེ་སོགས་ཟུར་བཀའ་མང་བར་བྱས། བླ་མ་གཉིས་ཐོན་ཉིན་ལུགས་གཉིས་ཀྱི་བསླབ་བྱ་རྒྱས་པ་དང་བཀའ་བསྒོ་བཅས་ཐོན་པར།
རྟ་སྐྱེལ་སོགས་འབུལ་སྡུད་པ་གཞན་ལས་ལྷག་པར་བྱས། དབྱར་སྨད་ནད་གཞི་ཕྲན་བུ་ལངས་པའི་མཇུག་བསྐྱང་དུ་འདམ་གཉེན་དྲུང་ཆུ་ཚན་དུ་ཕྱིན་པར་ཞག་བདུན་འཕྲོད་བསྟེན་བྱས་པས་གཟུགས་བཞིར་ཕན་ངོ་ཆེ་བར་བྱུང༌།
སྡེ་དགེ་དབོན་པོ་ཚེ་དབང་རྡོ་རྗེ་གོང་ས་ཆེན་པོ་ཡས་ཕྱིན་གྱི་མཇལ་ཁ་ཞུ་བར་བྱོན་པའི་སྔ་འགྲོས་དང༌། ནག་ཆུའི་ཇ་ཁྲལ་ལ་བཀའ་འཛིན་ཞུ་རོགས་སྔ་སོར་ནས་བཅོལ་བར་བརྩེ་བས་གཟིགས་པ་ལེན་པ་བཅས་བང་ཆེན་འབྱོར་བར།
བཀའ་འཛིན་རིན་པོ་ཆེ་དང༌། བསུ་བའི་ཆས་དང་བཅས་མཛོད་པ་དང༌། དགེ་སློང་གྲགས་པ་ཕུན་ཚོགས་གཉིས་རོགས་བཅས་ཆུ་ཚན་ཁ་ནས་རྫོང་བདའ་བྱས།
འདམ་ནས་ཨོ་ཐོག་དང་ཡོན་བདག་རྣམས་ཀྱིས་མར་ཕྱུར། འབྲི་གཡག་སོགས་སྟེར་ཆ་བྱེད་མི་མང་བར་བྱུང༌། ཚུར་ལམ་དགེ་སློང་མཆོག་ལྡན་གྱིས་རྒྱུས་ཡོད་མཛད་དེ་ཀྱི་རིའི་ལ་བརྒྱུད་ཀླུ་ཁ་སྟོད་དུ་ཕྱོགས་སུ་འོང་བར།
ཁ་རག་གི་རིའི་འདབས་སུ་སླེབས་དུས་ནམ་མཁའ་ཤིན་ཏུ་དྭངས་པར་འཇའ་འོད་ཀྱི་གུར་ཕུབ་པ། ཟངས་མདོག་དཔལ་རིའི་རྩེར་དབུས་སུ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གཡས་ས་གནོན།
གཡོན་མཉམ་གཞག་གི་སྟེང་དུ་ཀ་པཱ་ལ་བདུད་རྩིས་གང་བ་བསྣམས་པ། གཡས་ཕྱོགས་སུ་གོང་ས་སྐྱབས་མགོན་ལྔ་པ་ཆེན་པོ་ཕྱག་གཡས་རྡོ་རྗེ་སྡིགས་མཛུབ་བཅས་པ་ནམ་མཁའ་ལ་འཕྱར་ཞིང༌།
ཕྱག་གཡོན་མཉམ་གཞག་གི་སྟེང་ན་ཚེ་བུམ་བསྣམས་པ། གཡོན་དུ་གོང་མ་མཁྱེན་

རབ་བསྟན་འཛིན་བཟང་པོ་ཕྱག་གཉིས་མཉམ་གཞག་གི་སྟེང་ན་ཚེ་བུམ་བསྣམས་པ། དེའི་འོག་ཙམ་གྱི་གཡས་སུ་བྲག་དཀར་པོ་ཞིག་གི་ཐོག་རྡོ་རྗེ་ཕག་མོ་དང༌། གཡོན་དུ་བྱེ་མ་ཤུར་རེ་བའི་སྟེང་ནཱ་རོ་མཁའ་སྤྱོད་མ།
རིའི་དབུས་སུ་སློབ་དཔོན་ཆེན་པོ་ན་བཟའ་ཟ་ཧོར་ལུགས་གཟི་བརྗིད་དང་ལྡན་པ། འོག་ཏུ་རྒྱལ་པོ་ཆེན་པོ་ངལ་བསོས་པོ་ཕྱག་མཚན་སྤྱི་མཐུན་དང༌། དཔལ་ལྡན་ལྷ་མོ་རྒྱན་ཕྱག་མཚན་མངོན་རྟོགས་ནང་བཞིན་ལས།
སྐུ་མདོག་ནག་མོ། ཕྱག་གཡོན་གྱི་གྲུ་མོ་ན་ཞགས་པ་བརྐྱང་བས་མི་ཞིག་རྐེ་ནས་བཟུང་ཏེ་འཁྲིད་པ། ཆུ་སྲིན་གདོང་ཅན་དང་བཅས་པ་ཞལ་མངོན་སུམ་དུ་བསྟན་ཞིང༌། གཞན་ཡང་བར་སྣང་དུ་མཁའ་འགྲོ་མང་པོས་མཆོད་པ་བྱེད་པ།
གནས་སྲུང་གི་གནོད་སྦྱིན་གཉིས་སོགས་མཐོང་སྣང་ཤིན་ཏུ་མང་བ་བྱུང་ཞིང༌། ཕ་མས་ཐོག་དྲངས་སེམས་ཅན་ཐམས་ཅད་རྗེས་སུ་འཛིན་པའི་སྨོན་ལམ་ཡང་དག་བཏབ། ཨ་ཧོ་དུ་མའི་སྐྱེ་བའི་སྔོན་རོལ་ནས།
།རྗེས་བཟུང་དམ་པའི་ཞབས་པད་ཡུན་བསྟེན་པས། །སླར་ཡང་ངོ་མཚར་ཐུགས་རྗེའི་དགའ་སྟོན་དུ། །གྲུབ་པའི་གནས་ནས་རྗེས་བཟུང་ཞལ་མཆོག་མཐོང༌། །འཛམ་གླིང་སྤྱི་དང་ཁྱད་པར་གངས་ཅན་ཀུན།
།ཆོས་ཀྱི་གནས་སུ་བྱིན་བརླབས་ལྷ་སྲིན་རྣམས། །འདུལ་མཛད་ཨོ་རྒྱན་ཆེ་དང་མཁའ་སྤྱོད་མ། །ནོར་ལྷའི་ཚོགས་དང་འདོད་ཁམས་དབང་མོ་སོགས། །བླ་མ་ཡི་དམ་ལྷ་ཚོགས་ཞལ་མཐོང་ཚེ། །སེམས་ཉིད་བརྗོད་བྲལ་ངང་དུ་ཡུན་ཞིག་འབྱམས།
།དེ་དག་ལེགས་པར་སེམས་ན་བླ་མ་དང༌། །ཡི་དམ་སྲུང་མས་བྱིན་རླབས་རྗེས་སུ་བཟུང༌། །རིམ་གྱིས་ཐོད་ལེར་འབྱོར་ཞིང་མགོན་ཁང་བྱིན་རླབས་ཅན་འདུག་པ་མཇལ། སྙན་དར་དང་དཀར་མེ་སོགས་མཆོད་

པ་རྒྱས་པར་ཕུལ། ཀླུ་ཁ་སྟོད་ཀྱི་ཡོན་བདག་རྣམས་ཀྱིས་བྱང་བུ་བསྔོ་སྨོན་གྱི་རྟེན་སོགས་སྟེར་ཆ་ཤིན་ཏུ་རྒྱ་ཆེ་བ། མར་འཕྱུར། ཚྭ་བལ་གཙོ་བོར་གྱུར་པ་ཅི་རིགས་བྱུང་ཞིང༌། སྤྱན་ལེགས་ཀྱི་བྱམས་པ་མཇལ།
སྙན་ཤལ་མཆོད་པ་རྒྱས་པར་ཕུལ། ཀླུ་ཁ་སྟོད་དུ་ཞག་གཉིས་ཐོགས་པར་དབང་གི་རིགས་ཀྱང་མང་བ་སོགས་སོ་སོའི་འདོད་པ་བསྒྲུབས། སྡེ་པ་ལྷ་ཁང་བས་འབོད་མི་གནང་བྱུང་བ་ལྟར་ཕྱིན་ཏེ་ཞག་གཅིག་བསྡད།
གཞིས་ལེན་ཡང་དག་མཛད་ཅིང་ཞལ་ངོ་རྣམས་ལ་ཚེ་དབང་དང༌། གུར་དྲག་སོགས་དབང་ཀྱང་ཕུལ། ཚ་མོ་ལྷ་ལྡན་དང་སྡེ་པ་ཡུམ་སྲས་བཅས་པར་སྟེར་ཆའང་བྱས། རྒྱལ་སྨད་གྲྭ་རིགས་རྣམས་དང༌། རྒྱལ་སྟོད་ཡོན་བདག་སོགས་ཚང་མས་དར་རས།
མར་འཕྱུར། གོས་སྣམ་སོགས་སྟེར་ཆ་བྱེད་མི་མང་བར་བྱུང༌། དགེ་སློང་མཆོག་ལྡན་གྱི་སྤྱིལ་བུར་བོས་ཏེ་གཞིས་ལེན་དང༌། གཞིས་མིས་གསོན་བྱང་སོགས་གང་ལེགས་མཛད། ལུག་ལྷས་གསེར་གྱི་ལྷ་ཁང་མཇལ་ཏེ་སྙན་དར་མཆོད་འབུལ་དངོས་བཤམས་དང་ཡིད་སྤྲུལ་གྱིས་མཆོད་ཅིང༌།
བསྟན་འགྲོའི་ཕན་བདེ་སྤེལ་ཕྱིར་སྨོན་ལམ་བཏབ། རྒྱལ་སྟོད་སྨད་དུ་མང་ཇ་བསྔོ་རྟེན་བཅས་ཕུལ་ཞིང་བསྐྱོད་ལམ་རྒྱན་དྲུང་ཕེབ་སྟེ་གཞིས་སུ་འོང་དགོས་ཚུལ་གསུང་བ་ལྟར་ཕྱིན།
ཞལ་ངོ་རྣམས་དང་གཡོག་རིགས་བཅས་པར་ཚེ་དབང་ཕུལ། ཕྱི་ཉིན་སྔ་བར་དགོན་གནས་ནས་ཞབས་དྲུང་དབོན་རིན་པོ་ཆེ་དཔོན་སློབ་རྣམས་བསུ་བར་ཕེབ་པ་དང་མཇལ།
ཁམས་ཕྱོགས་ནས་ཨ་ལི་ཆོས་རྗེས་དབུས་འགྲུལ་བ་མང་བར་འབྱོར་ཞིང༌། ཆོས་རྗེས་ཆོ་ག་སྟོང་རྩ་མཛད་པ་གྲོལ་བར་གཏུགས་པར་བཅས་འཕྲལ་འབྱོར་དགོས་ཚུལ་གསུང་བ་བཞིན་གཞིས་ནས་བསྐྱོད་དེ་དགོན་གནས་སུ་འབྱོར་འཕྲལ་ཚོགས་དབུར་ཕྱིན།
གོས་དར། རོལ་

མོ་མང་བ། མཆོད་རྫས། རྟ་ཁལ། ཇ་སོགས་དངོས་པོའི་བརྒྱ་འབུལ་མཛད་པར་དགེ་བ་རྫོགས་བྱང་དུ་བསྔོས། ཆོས་རྗེ་དཔོན་སློབ་ལ་གཞིས་ལེན་འདོད་ཆོས་སོགས་དཔོན་རིན་པོ་ཆེས་གང་ལེགས་མཛད་འདུག་ཅིང༌། ཕོ་བྲང་ཆེན་པོར་མཇལ་ཁ་ཞུ་བར་འབྱོན་རྩིས་འདུག་པར་མགྲོན་གཉེར་རིན་ཆེན་བཅས་རྫོང་བདའ་བྱས།
རྒྱལ་སྨད་པའི་དགོན་ལག་རལ་ལུང་གི་བླ་མའི་ཁུར་ལེན་དགེ་སློང་མཆོག་ལྡན་གྱིས་མཛད་པ་ནས་སྔར་དང་མི་འདྲ་བའི་གྲ་གཙང་ཞིང་དར་རྒྱས་ཆེ་བ་ཡོད་འདུག་ཅིང༌།
མང་ཇ་དང་ཚོགས་དུང་བསྔོ་རྟེན་བཅས་སྤྲད། བླ་མ་མཆོག་ལྡན་གྱིས་ཚོགས་འདོན་དུ་བླ་མཆོད་གསར་རྩོམ་དགོས་གསུང་པ་ལྟར་བསྒྲིག་འདུན་ཁས་ལེན་ཀྱང་བྱས།
ཚེ་གསུམ་གྱི་སྲས་མོ་དཔོན་པ་དགོས་ཡུམ་སྲས་གཟིམས་ཤག་ཏུ་གནས་གཤིས་སྟབས་ལྷ་སར་ཞུ་སྒུག་ལ་ཕེབ་པར་ཕན་ཆ་གང་དྲག་དང་གང་ཅིའི་བཀོད་པ། ལོ་འདི་ནང་དུ་སྡེ་པ་ཐོན་པའི་སར་བྱོན་པར་ཕ་མིང་གི་དོད་ལྟ་བུར་བྱས།
བླ་མ་བསམ་འཕེལ་དང༌། ཆོས་མཛད་ངག་དབང་གྲགས་པ་གཉིས་གཟིམས་ཁང་གོང་དུ་ཀྱེ་རྡོར་གཞི་བསྙེན་གྱི་མཚམས་ལ་ཡོད་པར་ཕྱིན། བརྡ་དོན་གསལ་བ་དང༌། བརྡ་ཆིག་བརྒྱུད་སོགས་ཟབ་ཆོས་ཁ་ཤས་བྱས་ཤིང༌།
བསྙེན་པའི་རིགས་སྔ་ཕྱིར་ཐེངས་གསུམ་བཞི་ཙམ་ཕྱིན་ཏེ་བསླབ་ཆ་གེགས་སེལ་ཀྱང་བྱས། སྡེ་དགེ་དབོན་པོ་དཔོན་གཡོག་རྣམས་ལ་རྟ་བསུ་དང་གཞིས་ལེན་གཟབས་པར་བྱས། ཚོགས་སུ་མང་ཇ་དང་གསེར་སོགས་འགྱེད་སྣ་ཁ་ཤས་གཏོང་བར་མཛད་སོང་ཞིང༌།
གླིང་ཁམས་ཚན་ལའང་མགོ་འདོན་བདག་རྐྱེན་ཆེ་བར་གནང་སོང༌། ངོར་པའི་གྲྭ་རིགས་ལ་སོང་བས་དེ་ཙམ་མཛད་པ་དཀའ་ནའང༌། ངེད་རང་ནས་གང་ཅིར་ཕན་ཆ་བྱས་

པའི་སྟབས་སུ་འདུག །ངེད་རང་ལ་གསེར། ཇ། རྟ་དྲེལ། མཛོ་གཡག་སོགས་སྟེར་སྦྱིན་དཔངས་མཐོ་བར་མཛད་ཅིང༌། དགེ་རྩ་བྱང་ཆུབ་མཆོག་ཏུ་བསྔོ་བའི་སྨོན་ལམ་ཡང་དག་པར་བྱས། རྗེས་གནང་སོགས་འདོད་ཆོས་ཕུལ་ཞིང༌།
ཕོ་བྲང་ཆེན་པོར་གོང་ས་ཆེན་པོ་ཡས་ཕྱིན་གྱི་མཇལ་ཁ་ཞུ་བར་ཕེབ་པའི། བསླབ་བྱ་དང་རོགས་རམ་ལ་མཛོད་པ་ལྷུན་གྲུབ་ཅན་རྫོང་བདའ་བྱས་ཤིང་བདག་རྐྱེན་བཀའ་དྲིན་ཆེ་བ་གནང་འདུག །ཚུར་འབྱོར་འཕྲལ་བདེ་མཆོག་བོང་ཞལ་ཅན་སོགས་དབང་དང་རྗེས་གནང་གི་རིགས་མང་བར་བྱས་ཏེ་གཙང་དུ་ཕེབ།
རབ་བྱུང་བསྙེན་རྫོགས་སོགས་རྒྱུན་གྱི་བྲེལ་བ་རྣམས་དཀྱུས་བཞིན་དང༌། ཕོ་བྲང་ཆེན་པོར་མཇལ་ཁ་ཞུ་བར་ཕྱིན།
མཇལ་ཁ་རྒྱས་ཤིང་བདག་རྐྱེན་གནང་སྦྱིན་ཤིན་ཏུ་རྒྱས་པར་བཀའ་དྲིན་བསྐྱངས། དེ་རྗེས་བོད་ཁམས་བསྟན་འགྲོ་ཡོངས་ཀྱི་བསོད་ནམས་ཀྱིས་མ་འཆུན་པས་ཐམས་ཅད་མཁྱེན་གཟིགས་རྒྱལ་དབང་ལྔ་པ་ཆེན་པོ་རེ་ཞིག་གཟུགས་སྐུའི་བཀོད་པ་ཆོས་ཀྱི་དབྱིངས་སུ་མཉམ་པར་གཞག་པའི་ཚུལ་བསྟན་ཏོ།
།ས་དབང་གསེར་གྱི་འཁོར་ལོས་སྒྱུར་བ་ཆེན་པོས་འཛམ་གླིང་སྤྱི་དང༌། ཁྱད་པར་ཁ་བ་རི་པ་རྣམས་ཀྱི་བསོད་ནམས་ཀྱི་ཞིང་དུ་རིགས་བརྒྱའི་ཁྱབ་བདག་ལྔ་པ་ཆེན་པོའི་དགོངས་པ་རྫོགས་ཐབས་དང༌།
འཕགས་མཆོག་འཇིག་རྟེན་དབང་ཕྱུག་སླར་ཡང་འགྲོ་བ་མཐའ་དག་གི་སྐྱབས་མགོན་དུ་ཕེབ་པ་ཁམས་གསུམ་ཆོས་ཀྱི་རྒྱལ་པོ་མཆོག་གི་སྤྲུལ་སྐུ་དྲུག་པ་ཆེན་པོའི་ཞབས་པད་བསྐལ་བརྒྱར་བརྟན་པའི་ཕྱིར་སྔོན་བྱོན་ཆོས་རྒྱལ་མེས་དབོན་གྱི་མཛད་པ་དང་མཚུངས་པའི་ཞབས་བརྟན་ལྷ་ཁང་ཆེན་མོ་ཞེས་གནྡྷོ་ལ་འཛམ་གླིང་རྒྱན་གཅིག་བཞེངས་པ་བཀའ་དྲིན་ཆེ་བའི་རྟེན་གཙོ་ལྔ་པ་ཆེན་པོའི་

སྐུ་གདུང་ཡིད་བཞིན་ནོར་བུ་བཞུགས་པའི་ལྷ་ཁང་རྣམས་ཀྱི་རྟེན་མཇལ་དུ་ཕྱིན་སྐབས། སྒོ་ནང་དུ་ཕྲན་བུ་སླེབས་འཕྲལ་གསེར་གདུང་རིན་པོ་ཆེ་ལས་ཚེ་ཆུ་བབས་པ་ངེད་དཔོན་སློབ་བཅོ་ལྔ་སྐོར་གྱིས་ལྕེ་ཐོག་ཏུ་མྱོང་ཆོག་པ་བྱུང་བ་ནི་སྐུ་དངོས་སུ་བཞུགས་པ་དང་མཚུངས་པར་འདི་ཕྱི་ཐམས་ཅད་དུ་བརྩེ་བ་ཆེན་པོ་ནས་མི་འདོར་བའི་བརྡར་སེམས་ཤིང༌།
སྙན་ཤལ་དང་མཆོད་པ་སྣ་ལྔ་དངོས་བཤམས་དང་ཡིད་སྤྲུལ་གྱི་མཆོད་སྤྲིན་དང་བཅས་མཎྜལ་རྒྱས་པ།
གསོལ་འདེབས། སྨོན་ལམ་ཡིད་རྩེ་གཅིག་ཏུ་བཏབ། དེ་བཞིན་བྱུང་ཚུལ་སྐུ་གཉེར་དབོན་ཐར་རྒྱས་པས་གོང་དུ་བསྙན་འབུལ་ཞུས་འདུག་པས་ཐུགས་ཤིན་ཏུ་དགེས་པར་གནང་འདུག
།དགོན་གནས་སུ་འབྱོར་ཏེ་བཅུ་བཞི་དུས་ཆེན་ཐོག་ཆོས་སྐྱོང་སྐུ་ཁོག་གསར་ཕེབ་ལ་སྙན་ཤལ་ལེགས་ཆའི་སྐུ་ཆས་སྤྱན་གཟིགས་སོགས་རྒྱས་པར་ཕུལ་ཞིང༌། ལུང་བསྟན་ཅི་རིགས་ཞུས། སྐུ་ཁོག་ཨ་གསུམ་ལོ་སྔ་མར་དུས་ཀྱི་ཆོས་ཉིད་དུ་གྱུར་སྐབས་བུ་རྒན་པའི་རྨི་ལམ་དུ་ངེད་རང་གིས་བཏང་བ་ཡིན་ཟེར་བླ་མ་མགྲོན་གཉེར་བྱུང་སྟེ་སྐུ་ཆས་རྣམས་རྩིས་ལོང་ཟེར་བ་ཞིག་བྱུང་འདུག་པ་དང༌།
ངེད་རང་གི་རྨི་ལམ་དུ་ཆོས་སྐྱོང་ཆེན་པོའི་སྐུ་ཆས་རྒྱས་པ་དང་བཅས་བུ་རྒན་སར་སྐུ་ཕེབ་སྟེ།
སངས་རྒྱས་ཀྱི་བསྟན་པ་རྒྱས། དགེ་འདུན་གྱི་སྡེ་དར། གནས་སུ་དབང་ཕྱུག་གི་མཚོ་འཁྱིལ། དོན་བྲག་རི་དབང་གི་ཚེ་ཆུ་དང་གསང་བའི་ལུང་བསྟན་བཅས་དགྱེས་ཚོར་ཆེན་པོར་མཛད་པ་ཞིག་བྱུང་བར།
ལོ་གཅིག་བར་འགྱིང་གི་རྣམ་པས་སྐུ་མ་ཕེབས་པར་འཕེན་ཡུལ་ནང་གི་ཡས་མས་ནས་ཡིན་ཟེར་བའི་ཁོག་ཞུགས་མང་བ་ཞིག་བྱུང་ཀྱང་བདག་མེད་དུ་བཞག་ནས།
སྐུ་རྟེན་འདི་ཁར་ཁྲུས་དང་གཙང་སྦྲ། སྐུ་

ཆས་གྲ་སྒྲིག །གསོལ་ཁ་དང་འབྱོན་དགོས་པའི་དམ་བསྒྲགས་བྱས་པ་ཐོག་ཏུ་ཁེལ་བས་ཚང་མ་ཡིད་ཆེས་པའི་གནས་སུ་གྱུར་ཏོ། །དུས་ཆེན་ཁག་རྣམས་དང་དགོན་ལག་གི་ཕྱོགས་འགྲོ་དཀྱུས་ལྟར་བྱས། ལམ་འབྲས་ཀྱི་ཆོས་ར་ཚུགས།
མེ་གླང་ལོར་ལོ་གསར་དང་ལམ་འབྲས་གྲུབ་ནས་ཨ་ལི་ཆོས་རྗེ་དཔོན་སློབ་རྣམས་ལ་འདོད་ཆོས་ཅི་རིགས་དང༌། གང་ཅིར་སྔར་འཇགས་ཀྱི་གོང་ས་ཆེན་པོར་བཀའ་ཤོག་རིན་པོ་ཆེ་ཞུས་ཏེ་ཕྱིར་རྫོང་བྱས།
སྔ་སོར་ནས་གོང་མ་ཁུ་དབོན་གྱི་གསེར་སྐུ་ཞྀག་བཞེངས་འདུན་ཡོད་ཀྱང་ཟིན་མེད་ཀྱི་བྱ་བས་གཡེང་སྟེ་མ་གྲུབ་པར། འདི་ལོ་ཞབས་བརྟན་ལྷ་ཁང་གི་དབུ་མཛད་ཅན་བལ་པོ་ཤིན་ཏུ་མཁས་པ་བཞི་བོས་ཏེ་ལས་གྲྭ་བཙུགས་པར་ཟངས་ལྷས་ཉག་གི་ཁལ་བཅོ་ལྔ་སྐོར་དང༌།
གསེར་ཞོ་ཉི་ཤུ་རྩ་གྲངས་བཅས་པའི་རྒྱུ་ཆར། གོང་མ་ཁུ་དབོན་གྱི་སྐུ་སོར་བཅུ་དྲུག་གི་ཚད་ཙམ་དང༌། ཐུབ་དབང་གྲོང་ཁྱེར་མ་ལི་ཚུགས་མདའ་གང་ལྷག་ཙམ་གྱི་རྒྱབ་ཡོལ་བཅས་པ།
དབོན་རིན་པོ་ཆེ་དང་མཛོད་པས་ནན་གྱིས་བཞེངས་དགོས་ཚུལ་བྱུང་བ་བཞིན་ངེད་རང་གི་འདྲ་འབག་ཀྱང་ཚད་བླ་མ་གཉིས་དང་མཚུངས་པ་བཞེངས་པར་ལུགས་རྒྱུག་ཅིང་བཟོ་བཀོད་ལེགས་པ་རང་བྱོན་ལྟ་བུར་གྲུབ་སྟེ།
བལ་པོ་རྣམས་ལ་ཞག་བཅོ་ལྔ་སྐོར་ནས་སྟེར་སྦྱིན་ཚན་གྲངས་དང༌། སྟོན་མོ་རྒྱས་པ་རེ། རྒྱུན་ཕོག་གཟབ་ཅིང་ཟླ་བ་གསུམ་ཙམ་ནས་ལེགས་པར་གྲུབ་པའི་ཡོན་ཤིན་ཏུ་རྒྱས་པར་བཅས་བཟོ་བོ་རྣམས་རྫོང་བདའ་བྱས།
གཟའ་ཚེས་དགེ་བར་ངེད་ཁུ་དབོན། བན་ཚང༌། ནང་སྐོར་སུམ་ཅུ་སྐོར་དང་བཅས་པས་དགྱེས་མཛད་རྡོ་རྗེའི་ཆོ་ག་ལ་བརྟེན་པའི་སྟ་གོན་བཅས་རབ་གནས་བྱས་ཏེ་མཆོད་སྤྲིན་རྒྱ་མཚོའི་དབུས་སུ་བཞུགས་སུ་གསོལ།
གྲུབ་འཕྲལ་མཚམས་ལ་

བསྡད་སྐབས་ནད་རོ་ལངས་ཏེ་འཆི་བར་ཐུག་པ་ཞིག་བྱུང་བར། ཉན་པོ་ནས་གྲུབ་པའི་དབང་ཕྱུག་ཆོས་རྗེ་རིན་པོ་ཆེ་གདན་དྲངས་ཏེ་ཚེ་དབང་སོགས་རྐྱེན་སེལ་གྱི་རིགས་མང་བ། ཚོགས་ཆེན་དུ་བཀའ་འགྱུར་སོགས་རིམ་གྲོ་ཕོན་ཆེ་བ།
གཟུངས་འདུས་དང་བཀའ་ཐང་རྒྱུན་འདོན། ཆོས་གཏེར་གླིང་པ་རྣམས་ཀྱིས་མཁའ་འགྲོ་སུན་ཟློག་སོགས་མདོས་རིགས་མང་བ། བན་ཚང་རྣམས་ཀྱིས་བསྐང་བ། ལྷ་མོར་ཕྲིན་བཅོལ་གྱི་སྒེར་བསྐང་བརྒྱ་རྩ་སོགས་ཅི་རིགས་བསྒྲུབས་ཤིང༌།
སྤོམ་ཐག་ལ་ངེད་རང་གི་དྲིལ་བུ་བཅས་ཆས་ཀ་འགངས་ཆེ་བ་ཁ་ཤས་ཕུལ། དགོན་ཁག་ཏུ་མང་ཇ་སོགས་རིམ་གྲོ་མང་ཙམ་དབོན་རིན་པོ་ཆེའི་བསླབ་སྟོན་ལྟར་མཛོད་པ་དང༌། གཉེར་པ་གཉིས་བཅས་ནས་བསྒྲུབས་ཤིང༌།
འཚོ་མཛད་རྟ་མགྲིན་ཚེ་རིང་གིས་གསོས་སྨན་དང༌། ནད་གཡོག་བསོད་ནམས་རིན་ཆེན་དང༌། ཆོས་མཛད་སྤུན་གྱིས་ཅག་ཐོན་དང༌། དཔོན་རིན་པོ་ཆེ་སྐུ་མཆེད། ཆོས་རྗེ་རིན་པོ་ཆེ།
མཛོད་པ། བན་ཚང་སློབ་དཔོན་བསམ་འཕེལ། ཚ་བོ་ཆོས་མཛད། དཔོན་འཚོ་མཛད། གསང་སྦུག་ནས་ཚོང་དཔོན་གཉིས་དགའ་སོགས་ཀྱིས་རྟེན་འབྱུང་དང༌། ཡུན་རིང་འཚོ་དགོས་པའི་བསླབ་སྟོན་ཡང་ཡང་ནན་གྱིས་མཛད་པ་དང༌།
བན་ཚང༌། ནང་སྐོར། ནང་བཟན་ཨ་བོ། རྟ་མགྲིན་ཕྲིན་ལས་སོགས་ཡོན་བདག་རེ་གཉིས། དགོན་ཁག་ཆོས་གཞིས་ཁག་གི་མི་སེར་བཅས་ལྟོས་བཅས་ཚང་མས་ཆེ་འབྱོར་ཆུང་འབྱོར་ལྟ་བུའི་དངོས་པོའི་མཎྜལ་ཅི་རིགས་བཅས་རིང་འཚོའི་རྟེན་འབྱུང་མཛད་པས་ཟླ་ཤས་ནས་རིམ་བདེར་གྱུར་སྐབས།
ཞབས་དྲུང་དབོན་རིན་པོ་ཆེའི་མནལ་

ལམ་དུ་དཔལ་ལྡན་ལྷ་མོས་ངེད་རང་བར་ཆད་ལས་རྒྱལ་བའི་གཏང་རག་ཏུ་བསྐང་བ་རྒྱས་པ་ཞིག་དགོས་ཚུལ་བསྐུལ་བ་བྱུང་འདུག་པ་བཞིན། ཟླ་བ་བརྒྱད་པའི་ནང་དུ་སྔར་གྱི་གསོལ་ཁའི་སྟེང་དུ་མངོན་རྟོགས་བསྟོད་པ་དང༌།
མཆོད་པ་གསར་བརྩམས་བཅས་ཆོག་བསྒྲིགས་བྱས་ཏེ་བན་ཚང་རྣམས་ཀྱི་ཞག་བདུན་གྱི་རིང་ལོ་བསྟར་སྒྲུབ་མཆོད་ལྟ་བུའི་ཚུལ་དུ་གསར་འཛུགས་བྱས་ཤིང༌། ན་སྐབས་མཁའ་འགྲོ་སུན་ཟློག་མཛད་པའི་ཉིན་འཇའ་ཚོན་སྙིང་པོའི་གཏེར་མའི་གནམ་ལྕགས་ཀྱི་རྡོ་རྗེ་རྩེ་ལྔ་པ་ཞིག་ལག་ཏུ་བྱུང་བ་ནི་བར་ཆད་ཞི་ཞིང་རྟེན་འབྲེལ་སྒྲིག་པའི་ལྟས་སུ་འདུག
།མཁའ་འགྲོ་བསུ་བཟློག་གི་ཕྱག་དཔེ་གཡར་པོ་ཞུས་སྐབས་སུམ་ལྡན་རྡོ་རྗེ་འཛིན་པ་དགེ་སློང་རིན་པོ་ཆེས་རྟེན་འབྱུང་གི་གནང་སྦྱིན་གཟབས་པ་གནང་བ་དང་ལྷན་དུ་རྒྱས་པར་མཛད།
སྟོན་ཉག་བྲེ་ནས་འབུལ་དཔོན་བླ་མ་མཁྱེན་རབ་ཕུན་ཚོགས་བྱོན་པར་རྟ་བསུ་དང་གཞིས་ལེན་གཟབས་པར་བྱས་ཤིང༌།
ཇ་ཕོན་ཆེ་བ། མཛོ་གཡག་སོགས་རྩིས་སྤྲོད་རྒྱས་པར་བྱུང༌། རྩེས་བཟང་བླ་མ་གྲོངས་པའི་མཆོད་ཆ་དང་ཆས་ཀ་འདུག་པས་ཀྱང་སྤྲོད། དགེ་བ་རྫོགས་བྱང་དུ་བསྔོ་བའི་སྨོན་ལམ་ཡང་དག་བཏབ།
ཆོ་ག་སྟོང་རྩའི་ཚོགས་དབུར་དབོན་རིན་པོ་ཆེ་ཕེབ་ཅིང་རྟ་ལེགས་པ་དང་དྲེའུ་བཅས་ཕུལ་འདུག །ཁྲི་འདུ་ནས་བླ་མ་ཆོས་མཛད་ཀྱིས་འབུལ་སྐྱེལ་དུ་ཤེས་རབ་པ་ཅན་འབྱོར་ཞིང་ཇ་སོགས་འབུལ་སྐྱེལ་རྒྱས་པ་དང༌།
རྟེན་འབྱུང་དུ་འབུལ་བ་ཀྱང་ལོགས་སུ་འབྱོར། འདི་སྐབས་རྨི་ལམ་དུ་བནྡེ་གཞོན་ནུ་ཞིག་གིས་རྫོགས་པའི་སངས་རྒྱས་ལ་འཁོར་དགྲ་བཅོམ་པའི་ཚོགས་ཀྱིས་བསྐོར་བ་དང༌། བྱང་ནས་རྒྱལ་པོ་ཆེན་པོ་རྣམ་ཐོས་སྲས་འཁོར་དང་བཅས་པའང་ཕེབ་ཡོད་པས་ཕེབ་བསུའི་གྲབས་དང་མཇལ་ཁར་ཤོག་ཟེར།
ཕྱིན་པས་གཙོ་བོ་བཅོམ་ལྡན་འདས་ཉིད་དགུང་

ལོ་བཅུ་དྲུག་བཅུ་བདུན་ཙམ་ལོན་པ་སྤྲུལ་པའི་སྐུའི་ཆ་ལུགས་དབུའི་གཙུག་ཏོར་དང་བཅས་པ་འཁོར་རྣམས་ཀྱང་ཆོས་གོས་རྣམ་པ་གསུམ་གྱིས་བརྒྱན་པ་དུ་མས་བསྐོར་བ་ཞིག་དང་མཇལ་བ་ན་ཕྱག་གྲངས་མེད་པ་བཙལ་ཏེ་བྱིན་རླབས་ཞུས་པས་དད་མོས་ཀྱི་སྣང་བ་དཔག་ཏུ་མེད་པ་བྱུང་ཞིང༌།
རྗེས་སུ་སྙེ་ཐང་ནས་མཇལ་ཁ་ཞུ་དུས་ཁམས་གསུམ་ཆོས་ཀྱི་རྒྱལ་པོ་མཆོག་གི་སྤྲུལ་པའི་སྐུ་དྲུག་པ་ཆེན་པོ་དང་མཇལ་བའི་ཚེ་སྔར་གྱི་རྨི་ལམ་དང་སྐུའི་དབྱིབས་ཤིན་ཏུ་མཐུན་པར་འདུག་པས་རྨི་ལམ་ལ་ངེས་ཤེས་རྙེད།
ཟླ་བ་དགུ་པའི་ནང་དུ་ཕོ་བྲང་ཆེན་པོ་ནས་ས་དབང་གསེར་གྱི་འཁོར་ལོས་སྒྱུར་བ་ཆེན་པོའི་ལུང་གིས་སྐྱབས་མགོན་ལྔ་པ་ཆེན་པོ་ཉིད་སྐུའི་བཀོད་པ་དགྱེས་མཛད་རྡོ་རྗེའི་ཐུགས་ཀར་བསྡུ་བའི་ཚུལ་བསྟན་ཀྱང༌།
སླར་ཡང་རིགས་བརྒྱའི་ཁྱབ་བདག་མཆོག་གི་སྤྲུལ་པའི་སྐུ་དྲུག་པ་ཆེན་པོར་བསྟན་ཏེ་མི་རིང་བར་ལུགས་བརྒྱའི་སྒོ་འཕར་ཕྱེ་པའི་གནས་ཕོ་བྲང་ཆེན་པོ་རི་བོ་གྲུ་འཛིན་དུ་ཆིབས་ཁ་བསྒྱུར་ཏེ་བསྟན་འགྲོའི་དཔུང་གཉེན་དམ་པར་ཞབས་ཟུང་མི་འཇིགས་སེང་ཁྲིར་བཀོད་པའི་དགའ་སྟོན་ལེགས་འབུལ་གྱི་གྲ་སྒྲིག་བཀའ་དྲིན་ཆེ་བའི་གཏམ་ཚོར་འཕྲལ་འགྲོ་བ་སྤྱི་དང་ཁྱད་པར་བདག་ཅག་མགོན་མེད་པ་རྣམས་ཀྱི་སྐྱབས་མགོན་དུ་ཞབས་པད་ཡུན་རིང་དུ་བརྟན་པ་ཞིག་འོང་བསམས་ཀྱང༌།
དེ་ལྟ་བུ་འོང་བ་བསམ་སེམས་དྲན་མེད་ལྟ་བུར་གྱུར་ཀྱང༌།
ལེགས་པར་བསམ་ཚེ་ཞིང་ཁམས་སུ་ཕེབ་ནས་ལོ་དེ་ཙམ་སོང་འདུག་ཀྱང་འཁོར་ལོས་སྒྱུར་བ་ཆེན་པོའི་བཀའ་དྲིན་གྱིས་སེམས་ཅན་ཐམས་ཅད་རྫོགས་ལྡན་ལྟར་དུ་བྱམས་པས་སྐྱོང་བར་གནང་ཞིང༌། ཁྱད་པར་མཆོག་གི་སྤྲུལ་སྐུ་རིན་པོ་ཆེའང་སྐུ་ཚད་ལོངས་དང་མཇལ་བས་གུས་ཞབས་པའང་དེ་བར་མ་ཤི་བ་བསོད་ནམས་ཆེ་བསམ་ཞིང་གཟུགས་

བཞིས་འགྲོ་ཐུབ་པ་རང་གིས་གདེང་ཁེལ་མེད་ཀྱང་མཇལ་འདོད་སེམས་ཀྱིས་མ་ཚུགས་པས་སྙེ་ཐང་དུ་ཞབས་ཕྱིར་བཅར་ཆོག་པའི་ཞུ་ཡིག་འབུལ་བ་དང་གཏམ་སྙན་ལེགས་འབུལ་བཅས་དབོན་རིན་པོ་ཆེ་ཕེབ་པར་མཇལ་ཁ་དང་བདག་རྐྱེན་བཀའ་དྲིན་ཆེ་བར་གནང་ཞིང༌།
བསླབ་སྟོན་ལ་ཆོས་རྗེ་རང་སྐུ་བགྲེས་པས་འོ་བརྒྱལ་བ་འདྲའང༌། ཕེབ་བཞེད་ཆེ་ན་སྔ་སོར་གཞན་མར་ཁས་ལེན་མ་བྱས་ཀྱང༌། དེ་ཁ་གཞན་དང་མ་འདྲ་བས་དེ་ཁ་མཛད་ཆོག་ཕེབ་པས་ཚེས་པ་བཅུ་དགུ་ལ་ངེད་ཁུ་དབོན་སྤྲུལ་སྐུ་རིན་པོ་ཆེ་བཅས་སུམ་ཅུ་སྐོར་ཕེབ་བསུར་ལྷ་གདན་སྤྲུལ་པའི་གནྡྷོ་ལ་ཆེན་པོར་འབྱོར།
ཕྱི་ཉིན་འཁོར་ལོས་སྒྱུར་བ་ཆེན་པོའི་མཇལ་ཁ་ཞུས། སློབ་བཤད་སོགས་ཀྱི་བཀའ་འདྲི་རྒྱས་པར་གནང༌།
མགྲོན་ཁང་དུ་རྣ་བའི་བཅུད་ལེན་སྒྲོགས་པ་གནང་སྐབས་རྟེན་སྐལ་དུ་ཁམས་གསུམ་ཆོས་ཀྱི་རྒྱལ་པོའི་སྐུ་འདྲའི་གདུང་ཚ་བཀའ་དྲིན་བསྐྱངས། ཉེར་བཞིའི་ཕྱི་དྲོ་ན་སོའི་སྟབས་སྟོད་ལུང་བར་སྔ་འགྲོས་སུ་ཕྱིན།
ཉེར་ལྔའི་ཉིན་ཤིན་ཏུ་སྔ་བར་མཁར་ནག་གི་འཕྲང་སྣེར་ཕེབ་བསྒུགས་ཞུས་སྐབས་མཆོད་ཡོན་གཉིས་ཀྱིས་ཆིབས་རགས་པ་ཆེན་པོའང་དོག་པོར་བྱེད་ནུས་པའི་མང་ལ་རྒྱས་པ།
ཚངས་པ་དང་བརྒྱ་བྱིན་ཀྱང་ཟིལ་གྱིས་གནོན་ནུས་པའི་གཟི་བྱིན་ཕུན་སུམ་ཚོགས་པ་དང་ལྡན་པར་ཆིབས་ཁ་བསྒྱུར་བའི་ཞབས་ཕྱིར་བཅར་དུས་མིག་མཐོང་མི་བཟོད་ཅིང་བསམ་ལས་འདས་པ་ཞིག་ཏུ་གྱུར་ཅིང༌།
ནོར་བུ་སྒང་གི་བཞུགས་སྒར་གྱི་ཕན་ཙམ་དུ་མཆོད་ཡོན་བཞུགས་ཁྲིར་ཕེབ་ཅིང༌། བླ་མ། སློབ་དཔོན། རྒྱལ་རིགས། དབོན་རིགས་སོགས། མདོར་ན་འཛམ་གླིང་གི་སེར་སྐྱ་དྲག་ཞན་གྱི་སྐྱེ་བོ་སྟོང་གསུམ་གྱི་འཇིག་རྟེན་ཁེངས་ནུས་པ་ལྟ་བུས་གང་བར་གྱུར་པ་ན།
རྒྱང་ཙམ་ནས་ཁམས་གསུམ་འགྲོ་བའི་སྐྱབས་མགོན་རྒྱལ་བའི་དབང་པོ་ཐམས་ཅད་མཁྱེན་པ་ཆེན་

པོ་ཟས་གཙང་གི་སྲས་འཁོར་དགྲ་བཅོམ་པའི་ཚོགས་ཀྱིས་བསྐོར་བ་ལ་མཆོད་རྫས་དུ་མས་མཆོད་པའི་ལྷ་རྣམས་ཀྱིས་གང་བ་ལྟ་བུས་བལྟ་བས་མི་ངོམས་པའི་ཚོགས་བཅས་ཕེབ་པར་ཞལ་མཇལ་ཞུས་ཤིང༌། བཞུགས་སྒར་དུ་ཕྱིན་ཏེ།
མཇལ་རྟེན་ངེད་ཁུ་དབོན་སོ་སོ་ནས་ཕུལ་ཞིང་སྐྱབས་མགོན་ཆེན་པོ་ཡས་ཕྱིན་གྱི་མཇལ་ཁར་བཅར་སྐབས་ཕྲན་བུ་རང་གི་ཁ་བཏགས་ཤིན་ཏུ་ཆེ་བ་ཞིག་བཅས་ངོས་ཀྱི་བདག་མ་ཤི་གོང་དུ་མཆོག་སྤྲུལ་རིན་པོ་ཆེ་ཕེབ་པས་འགྲོ་བ་སྤྱི་དང༌།
ཁྱད་པར་བདག་སོགས་རྣམས་ཐུགས་ནས་མ་དོར་བ་བཀའ་དྲིན་ཆེ་ཚུལ་ཞུས་པར་སྤྱན་ཧུར་གྱིས་ཡུན་རིང་དུ་གཟིགས་ཤིང་ཞལ་གྱི་དཀྱིལ་འཁོར་འཛུམ་པར་གྱུར། བཞུགས་གྲལ་དུ་མཁན་པོ་ཐམས་ཅད་ཀྱི་མགོར་ངེད་རང་ལ་གདན་མཐོ་བའི་སྟེང་དུ་འཇོག་པ་བཀའ་དྲིན་ཆེ་བ་སོགས་གཞན་དང་མི་འདྲ་བར་བརྩེ་བས་བསྐྱངས།
གསོལ་ཇ་བཞིའི་རིང་འཁོར་ལོས་སྒྱུར་བ་ཆེན་པོས་རྣ་བའི་བཅུད་ལེན་དང་མཐུན་པར་གསུང་བཤད་དབྱངས་ཅན་མགྲིན་པའི་དབྱངས་ཀྱི་ཁེངས་པ་འཕྲོག་ནུས་པ་ཞིག་བཀའ་དྲིན་བསྐྱངས་ཤིང༌།
སྟོན་མོ་དང་དགའ་སྟོན་གྱི་བྱེ་བྲག་ཇི་སྙེད་པས་འགྲོ་བ་རྣམས་དགའ་བདེའི་དཔལ་ཡོན་དུ་འཁོད་པར་གནང་བས་རྒན་པོའང་བློའི་རེ་བ་ཡོངས་སུ་རྫོགས་པར་གྱུར་ཏོ།
།དེ་ནུབ་བྲག་སྣ་དགོན་དུ་ཕྱིན། ཞག་གསུམ་ཙམ་བསྡད་རིང་དགེ་སློང་ཕན་བདེས་གཞིས་ལེན་རྒྱས་པ་དང༌། རོགས་དན་ཅི་ཤེས་མཛད་ཅིང༌།
འཕྲད་མི་མང་བའང་བྱུང༌། རྗེས་གནང་སོགས་འདོད་ཆོས་ཀྱང་ཅི་རིགས་བྱས་ཤིང་དགོན་པར་མང་ཇ་དང༌། མཁན་པོར་བསྔོ་རྟེན་བཅས་ཕུལ་ཏེ་ཕྱིར་ལོག་པས་རང་གནས་སུ་འབྱོར། སོག་ཡུལ་ནས་ཆོས་རྗེ་བསྟན་འཛིན་ནོར་བུ་དཔོན་སློབ་རྣམས་འབྱོར་བར་གཞིས་ལེན་རྒྱས་པར་བྱས་ཤིང༌།

ཞག་ཤས་ནས་དངུལ། གོས་དར། རོལ་མོ། མཆོད་ཆ་སོགས་རྩིས་སྤྲོད་རྒྱ་ཆེ་བར་བྱུང་ཞིང༌། ཚོགས་ཆེན་དུ་མང་ཇ། འགྱེད། ངེད་རང་ཁུ་དབོན་ལ་བསྔོ་རྟེན་བཅས་ཚོགས་གསོག་པར་མཛད་ཅིང༌། དགེ་བ་བྱང་ཆུབ་ཏུ་བསྔོས།
ཕོ་བྲང་ཆེན་པོར་མཇལ་ཁ་ཞུ་བར་རྫོང་བདའ་བྱས། འདི་ལོ་ནས་བཟུང་རྣམ་སྲས་ཀྱི་སྒྲུབ་པ་བསྟོད་ཆེན་རྒྱས་པ་བཅས་ཞག་ལྔ་པ་ཞིག་ཀྱང་ཇི་སྲིད་བསྟན་པ་རིན་པོ་ཆེ་མ་གནས་བར་དུ་འཛུགས་སྲོལ་གཏོད།
ཟླ་བ་ཕྱི་མའི་ནང་དུ་ངེད་རང་ཁུ་དབོན་བཞི་བཅས་བཞི་བཅུ་སྐོར་གྱིས་ལེགས་འབུལ་ཞུ་བར་སྲོ་བརྒྱུད་དེ་རིམ་གྱིས་ར་ས་འཕྲུལ་སྣང་གི་སྡེ་ཆེན་པོར་སླེབས། ཉེར་ལྔའི་ཉིན་ཕོ་བྲང་ཆེན་པོར་ཆིབས་ཁ་བསྒྱུར་བའི་ཞབས་ཕྱིར་སྙེ་ཐང་དུ་རྒྱན་དྲུང་རྫོང་བདའ་བྱས།
སྐྱེད་ཚལ་ཀླུ་སྡིངས་སུ་ངེད་ཁུ་དབོན་གསུམ་རྒྱུན་གྱི་དབང་པོའི་འདུས་ཚོགས་བཅས་ཀྱིས་མཇལ་དར་བཅས་ཕེབ་བསུ་དང་ཕྱག་དབང་ལ་ཕྱིན།
ཕྱི་ཉིན་ཞབས་དྲུང་དབོན་རིན་པོ་ཆེ་དང་རྒྱན་དྲུང་བཅས་དཔོན་སློབ་མང་ཙམ་གྱིས་ཆིབས་བསུ་དང༌། དགེ་འདུན་སུམ་བརྒྱ་སྐོར་གྱིས་སེར་ཕྲེང་ཞུས། ཕྱི་ཉིན་མཁར་རྩེ་ཁུལ་དང་ལྷན་དུ་ལེགས་འབུལ་ཞུས་པར་དངུལ་སྲང་བདུན་ཅུ་དོན་གཉིས་བསླབ་སྟོན་དུ་ཕེབ་ཀྱང༌།
ངེད་རང་ནས་བརྒྱད་ཅུ་ཐམ་པར་སྐོར་བའི་འབུལ་ཚན་དང༌། སྤྱི་སོ་ནས་བླ་ཁག་ལས་ཚན་བཅས་ཚང་མས་བསླབ་སྟོན་ལྟར་ཞུས། གདན་བཟོས་དང་སྟོན་མོ་རྒྱས་པར་བཀའ་དྲིན་བསྐྱངས།
སྒེར་མཇལ་དུ་གོང་ས་ཆེན་པོ་ནི་འགྲོ་བ་སྤྱི་དང༌། ཁྱད་པར་ཕྲན་བུར་བཀའ་དྲིན་གཞལ་དུ་མ་མཆིས་པ་ཡིན་པ་དང༌། ས་དབང་གསེར་གྱི་འཁོར་ལོས་སྒྱུར་བ་ནི་སྐྱབས་མགོན་ཆེན་པོ་དག་ཞིང་དུ་གཤེགས་པའི་ཚུལ་བསྟན་ཅིང༌།
མཆོག་གི་སྤྲུལ་པའི་སྐུ་སྐུ་ན་མ་ཕེབས་པར་དུ་འགྲོ་བ་སྤྱི་དང༌། ཁྱད་པར་

ཕྲན་བུར་སྤྱན་རྒྱང་གཞན་དང་མི་འདྲ་བ་ཞིག་ཡིན་པ་ནས་དངོས་པོ་ཡོད་ན་གང་ཡོད་ཕུལ་ཀྱང་ཆེས་པའི་གནས་སུ་གྱུར་པ་གནས་ཡིན་ཀྱང་ཕྲན་བུ་ཚོས་མཁོས་ཆུང་བས་ཆེ་བར་མ་འབྱོར་པར། རིགས་བརྒྱའི་ཁྱབ་བདག་ཁམས་གསུམ་ཆོས་ཀྱི་རྒྱལ་པོ་དྲུག་པ་ཆེན་པོའི་སྐུ་ཞབས་སུ།
སྐུའི་རྟེན་དུ་མགོན་པོ་ཚེ་དང་ཡེ་ཤེས་དཔག་ཏུ་མེད་པའི་སྐུ་ལྕགས་སྡོང་མ་གསེར་ཟངས་ལས་གྲུབ་པ། གསུང་གི་རྟེན་དུ་དུས་འཁོར་པུསྟི་ས་སྐྱ་པ་མཁས་པ་གཞོན་དུ་དར་གྱི་ཐུགས་དམ་རྟེན།
ཐུགས་ཀྱི་རྟེན་དུ་གུ་གུ་ཞལ་གྱི་རྣམ་རྒྱལ་མཆོད་རྟེན་ཀུན་མཁྱེན་བཀྲ་ཤིས་རྣམ་རྒྱལ་གྱི་ཐུགས་དམ་རྟེན། ཛྷེ་ཁྱིམ་གྱི་ཏིང་ཤག་ཉི་མ་ཚངས་དབྱངས་གདན་ས་མཐིལ་ནས་ཞྭ་དམར་བས་བཞེས་པ།
ཟ་དམ་ལི་མ་ལྷ་ཁང་ནས་བྱུང་བ་སྲ་བཏགས་ཀྱི་སྐུ་བརྙན། འགྱུར་མེད་རྡོ་རྗེས་མཚན་པའི་གོས་བཟང་བསྒྲིགས་ཀྱི་བཞུགས་གདན། གསེར་སྲང་གང༌། དངུལ་སྲང་བཅུ་ཡོད་ཀྱི་མཎྜལ་དང༌།
དངུལ་སྲང་བཅུ། ཁ་བཏགས་ཀྱི་རྟགས་རིས་ལ་མཆོད་པའི་ལྷ་མོ་བརྒྱད་ཀྱིས་མཚན་པ་སོགས་དགུ། སྨན་རྩེ་ཡུག་དགུ། བྱང་དར་ཡུག་བརྒྱད། གོས་པདྨ་མཐོན་མཐིང་སོགས་ཡུག་ལེགས་པ་ལྔ། རྟ་ལེགས་པ་གཉིས།
ཇ་ནག་པོ་འཁོར་དྲུག་སོགས་ལྔ། རྒྱ་ཁྲོ་ཆེ་བ། ཁྲབ། གཞན་ཡང་དར་རས། སྣམ་བུ་བཅས་ཁྱོན་དགུ་ཚན་དགུ་དང༌། འཁོར་ལོས་སྒྱུར་བ་ཆེན་པོའི་སྐུ་ཞབས་སུ་ཚེ་དཔག་མེད་ཀྱི་སྐུ་བརྙན། གོས་ཁ་ཐི་དང་ཧུས་བསྒྲིགས་ཀྱིས་བཞུགས་གདན།
གསེར་སྲང་གང༌། དངུལ་སྲང་བཅུ་ཡོད་ཀྱི་མཎྜལ། དངུལ་སྲང་བཅུ། ཁ་བཏགས་ཆེ་ལེགས་བདུན། སྨན་རྩེ་ཡུག་བདུན། བྱང་དར་ཡུག་བདུན། གོས་ཡུག་ལེགས་པ་གཉིས། རྟ།
ཁྲབ། ཇ་ནག་པོ་འཁོར་

དྲུག་སོགས་འཁོར་དྲུག་ལྔ། གཞན་ཡང་དར་རས། སྣམ་བུ་སོགས་ཀྱི་དགུ་ཚན་བདུན་བཅས་སྒེར་མཇལ་དཔངས་མཐོ་བ་ཞུས་པར། མཇལ་ཁ་བདག་རྐྱེན་སོགས་ཤིན་ཏུ་ལེགས་པ་བརྩེ་བས་གཟིགས། འགྲོ་ཀུན་བསོད་ནམས་དཔལ་ལས་ལེགས་གྲུབ་པའི།
།འགྲོ་བའི་སྐྱབས་གཅིག་པད་དཀར་འཆང་བ་དེ། །འགྲོ་བའི་དཔུང་གཉེན་ཆེད་དུ་སླར་ཡང་ནི། །འགྲོ་བའི་ཞིང་དུ་སྤྲུལ་པའི་ཟློས་གར་བསྒྱུར། །འཛམ་གླིང་ས་ཡི་ལྟེ་བ་རྡོ་རྗེ་གདན། །རང་བྱོན་འཕགས་པའི་གཞལ་ཡས་ཁང་ཆེན་པོར།
།ཕེབ་སྟེ་ཞབས་ཟུང་འཁོར་ལོའི་རེ་ཁཱ་ཅན། །སླར་བཅས་འགྲོ་བ་ཡོངས་ཀྱི་ཅོད་པན་དུ། །བཀོད་པའི་ངོ་མཚར་གཏམ་གྱི་ཕྲེང་བ་ནི། །ངག་ལ་དབང་ཐོབ་ཚངས་པའི་སྲས་ཀྱིས་ཀྱང༌།
།བརྒྱ་ཕྲག་བསྐལ་པར་བརྗོད་ཀྱང་མི་ལང་ན། །བདག་འདྲ་བྱིས་པའི་བློ་ཡིས་ཅི་ཞིག་ནུས། །ཨ་ཧོ་ཚེ་རབས་དུ་མར་རྗེས་བཟུང་བའི། །ཁམས་གསུམ་འགྲོ་བ་ཀུན་གྱི་སྐྱབས་གཅིག་པུའི། །ཞལ་དཀྱིལ་སླར་ཡང་བདག་གིས་མཐོང་བ་ནི།
།དཔག་མེད་བསོད་ནམས་བསགས་པའི་འབྲས་བུར་ངེས། །ཞག་ཤས་བསྡད་དེ་དགེ་སློང་རིན་པོ་ཆེར་ཚེ་དཔག་མེད་དྭངས་མ་བཅུད་འདྲེན་སོགས་འདོད་ཆོས་ཁ་ཤས་ཞུས་ཏེ་སྲོ་བརྒྱུད་དགོན་གནས་སུ་སླེབས།
དེ་སྔོན་ནས་ནད་རོས་ཡང་ཡང་འཚེ་བའི་གཟུགས་བཞི་ཤིན་ཏུ་མི་ཐོང་བ་ཞིག་ཡོད་ཀྱང༌། གོང་ས་ཆེན་པོ་དང་མཇལ་ནས་བཟུང་བྱིན་རླབས་ཀྱིས་ན་ཚོད་རིམ་སླེབས་མ་གཏོགས་ནད་གཞི་ཆེར་མེད་པས་གཟུགས་བཞི་ཐོང་དུ་སོང་བ་ཞིག་བྱུང༌།
རྩེ་གདོང་ནས་ཞབས་དྲུང་རིན་པོ་ཆེ་གོང་ས་ཡས་ཕྱིན་མཇལ་ཁར་ཕེབ་ཞོར་རྒྱུན་གྱི་དབང་པོར་ཆིབས་ཁ་སྒྱུར་བར་ཆིབས་བསུར་རྒྱན་དྲུང་གིས་གཙོས་ཆོས་སྡེ་ཆེན་པོའི་བླ་ཁག་ལས་ཚན་བཅས་མང་བ་དང༌།
དགེ་འདུན་

སུམ་བརྒྱ་སྐོར་གྱིས་སེར་ཕྲེང་གིས་ཕེབ་བསུ་སོགས་ཤིན་ཏུ་རྒྱས་པར་ཞུས་ཤིང༌། ངེད་རང་ནས་རྟ་ལེགས་པ་སོགས་འབུལ་དཔངས་མཐོ་བའང་ཕུལ། སྟོན་མོ་སྦོམ་འབུལ་ཞུས། བླ་ཁག །སྤྱི་སོ། ལས་ཚན། ཁམས་ཚན་ཁག་སོགས་ནས་ཀྱང་གང་འབྱོར་གྱི་འབུལ་བ་རྒྱ་ཆེ་བར་ཞུས་སོང༌།
ཡར་ཆིབས་ཁ་སྒྱུར་སྐབས་ཆིབས་སྐྱེལ་སོགས་རྒྱས་པར་ཞུས། ཆོས་སྡེ་ཆེན་པོའི་དུས་ཆེན་ཁག་རྣམས་གྲུབ་ནས་སྤྲུལ་པའི་སྐུ་གཙང་དུ་ཕེབ་པར་ཕེབ་སྐྱེལ་སོགས་སྔར་ལྟར་བྱས།
སོག་ཡུལ་དུ་ཆོས་རྗེའི་གདན་སར་ཚ་བ་མཁྱེན་རབ་ཕུན་ཚོགས་དང༌། དགེ་འདུན་སྤེལ་སོའི་ཐོག་ཏུ་ཨ་མདོ་བླ་མ་དབུ་མཛད་བཅས་རྫོང་བདའ་བྱས། ལོ་མཇུག་གི་རིམ་གྲོ་རྣམས་སྔར་ལྟར་དང་དགོན་ཁག་གི་ཆོས་ར་སོགས་དབོན་ནས་མཛད།
ས་སྟག་ལོར་ལོ་གསར་དང༌། དབྱར་མཚམས་ལ་བསྡད་སྐབས་ནད་རོ་ཅུང་ཟད་འཕར་བར་རིམ་གྲོ་འཕྲོད་བསྟེན་སོགས་བྱས་པས་ཡར་ལྡན་དུ་གྱུར། ཟླ་བ་བཞི་པའི་ནང་དུ་ས་སྐྱ་ནས་འཇམ་མགོན་ས་སྐྱ་པ་ཆེན་པོ་གོང་ས་ཡས་ཕྱིན་གྱི་མཇལ་ཁར་ཕེབ་པར་གུང་ཐང་དུ་ཕྱག་དབང་ཞུ་བར་ཕྱིན།
བཞེས་སྤྲོ་ཤ་རྩམ་སོགས་སྦོམ་འབུལ་དཔངས་མཐོ་བ་དང༌། འགྱུར་མེད་རྡོ་རྗེ་རྒྱ་གྲམ་གྱིས་མཚན་པའི་སྟན་དཀར།
གསེར་དངུལ་གྱི་མཎྜལ། རྒྱ་སིལ་ལེགས་པ་སོགས་དགུ་ཚན་ཁ་ཤས་ཀྱི་འབུལ་བ་རྒྱས་པར་ཕུལ། བཀའ་དབང༌། ཕྱག་མདུད། དམ་རྫས། གནང་སྦྱིན་སོགས་ཤིན་ཏུ་ལེགས་པར་བཀའ་དྲིན་བསྐྱངས་ཤིང༌།
གང་ཅིའི་སྙན་འབུལ་དང་བཀའ་འཕྲོས་ཞིབ་པར་བྱུང༌། ཕྱི་ཉིན་ཕེབ་སྐྱེལ་ཞུས་ཏེ་གུང་ཐང་གི་ཞང་གཡུལ་ལས་རྒྱལ་བའི་སྐུ་བརྙན་གྱི་གཙོས་མཆོད་ཁང་རྣམས་

ཞིབ་པར་མཇལ། སྙན་དར་དང་མཆོད་པ་རྒྱས་པར་ཕུལ། བསྟན་འགྲོའི་དོན་དུ་སྨོན་ལམ་ཡིད་ཚིམ་པར་བཏབ། སྲི་གཅོད་འབུམ་པར་བསྐོར་བ་ཁ་ཤས་ཀྱང་བྱས། ཚུར་ལམ་བདེ་ཆེན་གྱི་གནས་ཚང་དུ་བསྡད་པར་གྲུབ་ཐོབ་རིན་པོ་ཆེའི་སྐུ་ཡིན་ཟེར་བ་ཞིག་འདུག་པ་ལག་ཏུ་བླངས་པར་སྟོབས་འཕྲོག་དབང་པོའི་སྐུ་གཉན་ལོ་ཆེན་པོའི་ཕྱག་ནས་མ་ཡིན་ངེས་ཤིག་འདུག་པར་མཚོན་ཆ་ཞིག་བསླུ་ཡོན་ཏུ་བཏང་ནས་བསླུ་གཏོང་དགོས་ཚུལ་ལབས་པར།
ལོས་འབུལ་ཟེར་སྤྲད་བྱུང་བ་རྟེན་འབྲེལ་ལེགས་པར་སེམས། རང་གནས་སུ་འབྱོར་ཏེ་ཉག་བྲེའི་འབུལ་དཔོན་བ་རྫོང་བདའ་མཛད་པའི་བཀོད་པ་དང༌། ཆུ་བཟང་གི་ཆུ་ཚན་ལ་ཕྱིན་པར་ཕར་ཕྱིན་ཡོན་བདག་རྣམས་ཀྱིས་གཞིས་ལེན་དང་སྟེར་ཆ་རྒྱས་པར་བྱུང༌།
གོང་ས་སྐྱབས་མགོན་ཆེན་པོ་དཔལ་ལྡན་འབྲས་སྤུངས་སུ་ཆིབས་ཁ་བསྒྱུར་ཏེ་ཚད་མའི་གསན་སྦྱོང་བཀའ་དྲིན་བསྐྱངས་པའི་ལེགས་འབུལ་དུ་ཞབས་དྲུང་དབོན་རིན་པོ་ཆེ་ཕེབ་པར་བདག་རྐྱེན་སོགས་ལེགས་པ་བཀའ་དྲིན་བསྐྱངས་འདུག
།ཟླ་བ་བདུན་པའི་ནང་དུ་དེ་སྔོན་ནས་གསང་སྦུག་ཚོང་དཔོན་ལགས་ཀྱིས་ཙནྡན་དམར་པོ་གནང་བར། མཛོད་པ་ལྷུན་གྲུབ་ཀྱི་སྒེར་ནས་ཡོན་བདག་བྱས་ཏེ།
དཔལ་ལྡན་ལྷ་མོའི་སྐུ་མདའ་གང་ཙམ་ཞིག་བཞེངས་པ་དང༌། དབོན་རིན་པོ་ཆེ་དཔོན་སློབ་ལྷ་སར་ཕེབ་སྐབས་བར་ཁང་ནས་རྣམ་སྲས་ཀྱི་སྐུ་བརྒྱ་རྩ་བརྒྱད་གྲུབ་པར་གསེར་དངུལ་ལྗི་བ་གསོལ་ཏུ་བཏང་སྟེ།
ངེད་ཁུ་དབོན། མཚུངས་མེད་ཆོས་རྗེ་རིན་པོ་ཆེ། བན་ཚང་སུམ་ཅུ་སྐོར་བཅས་ཀྱིས་རབ་གནས་ལེགས་པར་བྱས་ཏེ་ཞག་བདུན་གྱི་རིང་གསོལ་ཁ་བསྐང་བ་སོགས་རྒྱས་པར་བྱས། སྡེ་དགེ་ནས་ལེགས་འབུལ་དུ་ཚོང་དཔོན་ཅན་བཏང་འདུག་པར་དཔོན་པོ་སོ་སོའི་ཕྱག་བྲིས་འདུག་པ་

བླངས། གཙང་ནས་དབོན་པོ་བོས་ཏེ་ལེགས་འབུལ་དུ་རྫོང་བདའ་བྱས། ཟླ་བ་བརྒྱད་པའི་ནང་དུ་ཞབས་དྲུང་དབོན་རིན་པོ་ཆེས་ཚོགས་ཆེན་དུ་དཔལ་རྡོ་རྗེ་ཕྲེང་བའི་དབང་གཟིམས་ཁང་འོག་མ་པ་རྣམས་ཀྱི་ཐུགས་བཞེད་ལྟར་ཞག་བཅོ་བརྒྱད་པར་རྒྱས་པ་ཞིག་མཛད།
མ་ཡུམ་སྐུ་སྐྱེས་འབུལ་སྐྱེལ་དུ་དཔོན་གཉེར་ཀུན་དགའ་བཀྲ་ཤིས་རྫོང་བདའ་མཛད་པ་འབྱོར། ཕྱག་བྲིས་ནང་བཞིན་རྩིས་སྤྲོད་རྒྱས་པར་བྱུང༌། ཚོགས་ཆེན་དང་ཕྱོགས་འདུས་ཚོར་ལམ་འབྲས་ཀྱི་ཆོས་ར་ཞིག་དང་རབ་བྱུང༌།
བསྙེན་རྫོགས། འདོད་ཆོས། བྱང་བུ། བསྔོ་སྨོན། དུས་ཆེན་ཁག་སོགས་རྒྱུན་གྱི་བྱ་བ་རྣམས་དང༌། དགོན་ཁག་གི་ཆོས་ར་སོགས་དབོན་གྱིས་མཛད།
ས་ཡོས་ལོར་ལོ་གསར་དང༌། གོང་ས་ཆེན་པོ་ཡས་ཕྱིན་བདག་སོགས་འགྲོ་བ་རྣམས་ཀྱི་མགོན་དུ་ཞབས་པད་ཡུན་རིང་དུ་བརྟན་པའི་ཕྱིར་ཞབས་བརྟན་འབུལ་བར། ངེད་ཁུ་དབོན། བླ་ཁག །ལས་ཚན། འདུས་པའི་ཚོགས་དང་བཅས་པ་ཕྱིན་པར།
ངེད་རང་ན་སོའི་སྟབས་ཀྱིས་མདའ་སྐོར་ལ་ཕྱིན། དབོན་རིན་པོ་ཆེ་དཔོན་སློབ་རྣམས་ལར་ཕེབ་པའི་ལམ་དུ་སྡེ་པ་དྲུང་ཡིག་ལགས་ཀྱིས་ཞབས་བརྟན་དུས་ཚེས་ཀྱིས་གཏུགས་པས་འཕྲལ་འབྱོར་དགོས་ཚུལ་གྱི་ཕྱག་བྲིས་གནང་འདུག་པར།
དགོན་གནས་ངེད་རང་བཅས་ཀྱི་སར་བང་ཆེན་སོ་སོར་བཏང་འདུག་པ་འབྱོར་འཕྲལ་ཕྱིན་པས། ལྷ་སར་སླེབ་དུས་འབུལ་ཚན་སོགས་ཚང་མ་འགྲིགས་པ་བྱུང་འདུག་པས། སང་སྔ་ཆར་ཞབས་བརྟན་དུ་ཕྱིན།
སྤྱི་འབུལ་ལ་ངེད་རང་ནས་དགུ་ཚན་དཔངས་མཐོ་བ་ལྔ། གཟིམས་ཁང་ནས་ལྔ། སྤྱི་སོས་ལྔ། མཇལ་དར་ལེགས་པ་གཉིས་རེ་བཅས་ཤིན་ཏུ་རྒྱས་པ་དང༌། སྒེར་མཇལ་དུ་ངེད་རང་ནས་དགུ་ཚན་གསུམ་རེ་ཕུལ།
གདན་

བཟོས་སྟོན་མོ་སོགས་གཞན་དང་མི་འདྲ་བར་བཀའ་དྲིན་བསྐྱངས། བྱམས་གླིང་མཁན་རིན་པོ་ཆེར་རྣལ་འབྱོར་མའི་བྱིན་རླབས་དགོས་གསུང་བར་ཕུལ། ལུགས་གཉིས་ཀྱི་བཀའ་འཕྲོས་ཀྱང་ཞིབ་པར་བྱུང༌། ཆོ་འཕྲུལ་ཟླ་བའི་ཚེས་བཅུ་བཞིའི་རྒྱལ་ཕུར་འགྲུབ་སྦྱོར་ཐོག་གནས་བརྟན་ཆེན་པོ་འཇམ་དབྱངས་གྲགས་པའི་སྐུ་ཞབས་ནས་དབོན་རིན་པོ་ཆེ་བསྙེན་པར་རྫོགས་པ་དགེ་སློང་གི་སྡོམ་པ་ལེགས་པར་སྩལ་བའི་ཕྱག་ཕྱིར་མཛོད་པ།
བན་ཚང་སློབ་དཔོན་བསམ་འཕེལ་དང༌། འབུལ་དཔོན་ཆོས་གྲགས་རྣམས་ཀྱིས་བསྙེན་རྫོགས་ཞུས་སོང༌། དེ་བསྟུན་ངེད་རང་གིས་ཀྱང་ཕོ་བྲང་དུ་ཕྱིན་ཏེ་མཆོད་མཇལ་ཞུས་པར། གོང་ས་ཆེན་པོ་སྐུ་མཚམས་སྟབས་མཆོད་སྡོང་ཆེན་མོའི་ཐུགས་མཇལ་ཇི་ལྟར་འགབ་ཞུས་པར།
ཆོས་རྗེ་གཞན་དང་མ་འདྲ་བས་ཁུ་དབོན་དེ་ཁ་བྱས་ཆོག་ཚུལ་བཀའ་དྲིན་བསྐྱངས་པས་མཆོད་མཇལ་རྣམས་ཤིན་ཏུ་ལེགས་པར་བྱུང༌། དགེ་སློང་རིན་པོ་ཆེར་གང་ཅིའི་བསླབ་སྟོན་ཞིབ་པར་ཞུས།
ཟུར་ཆས་དཔངས་མཐོ་བ་དང༌། དགེ་འདུན་རྣམས་ལ་ཞག་བཅུའི་རིང་སྐུ་རིམ་བཀའ་དྲིན་བསྐྱངས་པར། ཡོན་སོགས་བཀའ་དྲིན་ཆེ་བར་གནང་འདུག །རིམ་གྱིས་བསྐྱོད་དེ་གཉན་ལོ་ཆེན་པོའི་བཞུགས་གནས་མེ་འབར་གྱི་གཙུག་ལག་ཁང་འབྲོམ་སྟོད་དུ་ཕྱིན།
བསྐང་བ་སྤྱན་གཟིགས་སོགས་རྒྱས་པར་ཕུལ་ཞིང༌། རྒྱལ་བསྟན་སྤྱི་དང་བྱེ་བྲག་གི་བསྟན་པ་དར་ཞིང༌། འགྲོ་བ་རྣམས་ལ་བདེ་སྐྱིད་འབད་མེད་དུ་འབྱུང་བའི་ཕྲིན་བཅོལ་བྱས་སྐབས།
ཡུམ་ཆེན་བཞིས་གཙོ་བོའི་སྐུ་ལ་དངོས་སུ་བསྐོར་བ་བྱེད་པ་སོགས་ཀྱི་མཐོང་སྣང་ཤིན་ཏུ་གསལ་བར་བྱུང༌། དགོན་ལག་ཤབ་ཏུ་ཕྱིན། བླ་མས་གཞིས་ལེན་རྒྱས་པར་མཛད་ཅིང༌།
ཞག་གཉིས་བསྡད་རིང་

མདའ་ཕྱོགས་ཀྱི་ཡོན་བདག་རྣམས་སྤྲིན་བཞིན་འདུས་ཏེ་ཡུལ་བབས་དང་བསྟུན་པའི་སྟེར་ཆ་ཡང་དག་བྱུང་ཞིང༌། མང་ཇ། བསྔོ་རྟེན། ཡོན་བདག་སོ་སོར་སྟེར་ཆ་སོགས་གང་ལ་གང་འཚམས་བྱས། རྒྱུན་གྱི་དབང་པོར་འབྱོར་འཕྲལ་ནད་རོ་ཡ་མར་བབས་པ་ལྟ་བུའི་ཤིན་ཏུ་ཐུབ་ཞིག་ན་བར།
ཉན་པོ་ནས་མཚུངས་མེད་ཆོས་རྗེ་རིན་པོ་ཆེ་གདན་དྲངས་ཏེ་བཀའ་དབང་བསུ་བཟློག་སོགས་རྐྱེན་སེལ་གནང་བ་དང༌། ཚོགས་ཆེན་གྱིས་བཀའ་འགྱུར།
བན་ཚང་གིས་བསྐང་བ། དགོན་ཁག་སོ་སོར་མང་ཇ། སྔགས་པས་མདོས་རིགས་སོགས་རིམ་གྲོ་རྣམས་དབོན་རིན་པོ་ཆེས་ཞལ་བཀོད་མཛད་ཅིང༌། འཚོ་མཛད་དོན་འགྲུབ་ཀྱིས་གསོལ་སྨན་སོགས་གཞན་དང་མ་འདྲ་བས་རིམ་བདེར་གྱུར།
འཚོ་མཛད་སྐུ་མཆེད་འདི་གཉིས་ངེད་རང་རྣམས་ཀྱི་བསོད་ནམས་ལས་གྲུབ་པ་ལྟ་བུའི་ལས་འབྲེལ་གྱིས་ཕན་ཐོགས་ཆེ་བའི་སྐུ་དྲིན་གཞལ་དུ་མ་མཆིས་པ་ལས། གཟུགས་བཞིར་དཔགས་ན་ད་ཙམ་སྡོད་པར་དཀའ་བ་ཞིག་གི་གནས་སུ་འདུག
།སྒོམ་ཁང་འདི་བླ་མ་གོང་མ་ན་རིམ་གྱིས་བཞུགས་གནས་ཡིན་པར་མ་ཟད། གོང་མ་ཆོས་ཀྱི་སྤྱན་ལྡན་གྱི་ཐུགས་འདུན་གཞན་དང་མི་འདྲ་བའི་གནས་ཡིན་པས་བདག་རྐྱེན་དགོས་གྲས་ཡིན་ཀྱང༌།
བར་སྐབས་བླ་མ་སོགས་ལས་ཚན་རྣམས་ཁུར་བསམ་ཆུང་བ་དང༌། ས་ཁད་འགྱངས་པ་བཅས་ཉམས་ཆག་ཆེ་ཞིང༌། ཁང་པའང་ཞིག་རལ་ཆེས་པ་སེམས་ཀྱིས་མ་བཟོད་པར་དབོན་རིན་པོ་ཆེར་མཁར་ལས་མཛད་དགོས་པའི་བཀོད་ཁྱབ་བཅས་ཕེབ་པར་གྲ་སྒྲིག་ལས་བཀོད་སོགས་ཀྱི་ཞབས་ཕྱི་དགེ་སློང་ཆོས་མཛད་དང༌།
མགྲོན་གཉེར་རབ་འཕེལ། གཉེར་པ་རྒྱལ་པོ་བཅས་ཀྱིས་བྱས་ཤིང༌། བཙུན་མ་རྣམས་

དང་མཁར་སྔོང་གི་མི་ལག་སོགས་ཀྱིས་གཟྀམས་ཕུག་ཚོགས་ཁང༌། བླ་ཡེར་སྐོར། འབུམ་པ་རྟ་ལམ་སོགས། མདོར་ན་ཞིག་གསོས་དགོས་གྲས་གང་ཡོད་དང༌། གསར་བཟོ་བཅས་ཚང་མ་ཟླ་བ་ཕྱེད་གཉིས་ཀྱི་ཁོངས་སུ་ལེགས་པར་གྲུབ་འདུག་ཅིང༌།
ཟླ་བ་དྲུག་པའི་ནང་དུ་ཤར་བར་ཚེ་སྒྲུབ་ཅིག་དང་སྦྲགས་བལྟ་རྟོག་དང་རབ་གནས་ལ་ཕྱིན། དགོན་གནས་འདི་མེ་འབར་གྱི་གཙུག་ལག་ཁང་དང་ཁྱད་པར་མེད་པའི་དམ་ཅན་ཆོས་སྲུང་རྣམས་སྤྲིན་བཞིན་འདུ་བའི་གནས་མཆོག་དམ་པ་ཡིན་གཤིས།
གོང་ས་ཆེན་པོ་ཡས་ཕྱིན་གྱི་དབུས་བསྟན་འཛིན་གྱི་སྐྱེས་བུ་དམ་པ་རྣམས་ཞབས་པད་བསྐལ་བརྒྱའི་བར་དུ་བརྟན་ཅིང༌། རྒྱལ་བསྟན་སྤྱི་དང༌། ཁྱད་པར་རྡོ་རྗེ་འཆང་མཁྱེན་རབ་ཡབ་སྲས་ཀྱི་བསྟན་དང་དེ་འཛིན་རྣམས་ཀྱི་བར་ཆད་ཞི་ཕྱིར།
མ་ཧཱ་ཀཱ་ལ་སྟོབས་འཕྲོག་དབང་པོའི་སྐུ་རྟེན་དུ་གཉན་ལོ་ཆེན་པོའི་ཕྱག་ནས་མ་དང༌། འགྲོ་བའི་མགོན་པོ་ཆོས་རྒྱལ་འཕགས་པའི་ཐུགས་དམ་རྟེན་བྲམ་གཟུགས་ཀྱི་སྐུ་གཉིས།
གཉན་ལོའི་ཤང་མཚལ་ལས་གྲུབ་པའི་སྐུ་ཐང༌། གསུང་རྟེན་བེའུ་བུམ་ཧ་ལ་ནག་པོ་དང༌། དམ་རྫས་ཁྲི་རྡོ། ཐུགས་རྟེན་འཇའ་ཚོན་སྙིང་པོའི་གཏེར་མ་གནམ་ལྕགས་རྡོ་རྗེ།
ཡོན་ཏན་གྱི་རྟེན་དུ་མཚན་ལྡན་ཐོད་པ་གཏེར་བུམ་ཁྱད་འཕགས། ཕྲིན་ལས་ཀྱི་རྟེན་དུ་ས་སྐྱ་པ་སྔགས་འཆང་གྲགས་པ་བློ་གྲོས་ཀྱི་སྐུ་ཕུར། གཞན་ཡང་རྟེན་ཐུག་གོ་མཚོན་སོགས་སྤྱན་གཟིགས་དང་བཅས་པ་ལེགས་པར་བསྒྲིགས་ཏེ་ཕྱིན་སྐབས་བསང༌།
དར་འཕྱར། རོལ་མོ་སོགས་ཤིན་ཏུ་རྒྱས་པར་བྱེད་འདུག །ཞག་བཅོ་ལྔ་སྐོར་བསྡད། ཚོགས་ཁང༌། མགོན་ཁང༌། སྒྲུབ་ཕུག་སོགས་ལ་ཤིས་བརྗོད་ཀྱི་མེ་ཏོག་འཐོར།
རྟེན་འབྲེལ་སྟབས་སྒྲུབ་

ཕུག་ཏུ་ཞག་བདུན་གྱི་རིང་ཚེ་སྒྲུབ་ཅིག་བྱས་པས། གནས་དེ་གཞན་ལས་ཁྱད་པར་དུ་འཕགས་པ་ཞིག་འདུག །བཙུན་མ་རྣམས་ལ་འདོད་ཆོས། མང་ཇ། ཇ་འགྱེད་ཀྱི་སྟེར་ཆ་སོགས་ཡང་དག་བྱས། ཚ་བོ་ཆོས་མཛད་སྤུན་བཅས།
བཙུན་མ་རྣམས་ཀྱིས་རྟེན་འབྱུང་ཚེ་སྦྱིན་ཡིད་བཞིན་འཁོར་ལོའི་ཆོ་ག་དང་འབྲེལ་བར་དངོས་པོ་དར་རས། སྣམ་བུ། འབྲུ་ཆ་སོགས་རྒྱས་པར་བྱུང༌། དབྱར་མཇལ་དང༌། སྒེར་མཇལ། བཞེས་སྤྲོ་སོགས་གཞིས་ལེན་ཅི་ཤེས་གང་དྲག་ལྟ་བུ་བྱས་སོང༌།
ཡོན་བདག་ལྕབ་པ་སོགས་འཕྲད་མི་མང་བའང་བྱུང༌། འོང་ཉིན་བཙུན་མ་རྣམས་ཀྱིས་ལ་རྩེར་ཐབ་སྐྱེལ་དུ་བྱུང་བར་དགོན་པའི་སྒྲིག་ལམ་སློབ་གཉེར་སོགས་མཐར་ཕྱིན་དགོས་པའི་བཀོད་པ་དཔྱིས་ཕྱིན་པ་དང༌།
བསྔགས་མདུད། སྟེར་ཆ་རྒྱས་པར་བྱས། གཞིས་སུ་ཕྱིན་ཏེ་ཞག་གཉིས་བསྡད་རིང་ཡོན་བདག་གཡོག་རྀགས་སོགས་འཕྲད་མི་མང་བར་བྱུང༌། ས་སྦུག་ཏུ་འོང་དགོས་ཚུལ་བྱུང་བ་བཞིན་ཞག་ལྔ་བསྡད་རིང་གསོལ་ཆས་སྦོམ་འབུལ་དང༌།
སོ་སོས་གཞིས་ལེན་ཆེ་འབྱོར་ཆུང་འབྱོར་གྱི་གང་ཡོད་ཆལ་ཆིལ་དུ་གྱུར་ཅིང༌། སྤྱོད་ཁྲིད་ཀྱི་ཆོས་ར་དང༌། སྤྱི་དབང་སོགས་འདོད་ཆོས་རགས་རིམ་བྱས།
དགེ་སློང་མཆོག་ལྡན་བཅས་རྒྱལ་སྨད་གྲྭ་རིགས། གྲུབ་རྒྱལ་སྡེ་པ། ཡོན་བདག་སོགས་འདུ་ཚོགས་ཤིན་ཏུ་ཆེ་བས་ཤ་མར། སྣམ་བུ། དར་རས། འབྲུ་ཆ་སོགས་སྟེར་ཆ་ཅི་རིགས་དང༌། བཙུན་མ་རྣམས་ཀྱིས་ནས་སྲན་གཙོ་བོར་གྱུར་པའི་འབུལ་བ་ཤིན་ཏུ་རྒྱས་པར་བྱུང༌།
ས་སྦུག་ཏུ་འབྱོར། མང་ཇ། ཇ་འགྱེད། སྟེར་སྦྱིན། བསྔགས་མདུད། གང་སྤྱིའི་བཀོད་པ་སོགས་རྒྱས་པར་བྱས། ལ་རྩེའི་བར་ཐབ་སྐྱེལ་དུ་བྱུང་བར་སྟེར་སྦྱིན་ཡང་དག་བྱས།

གཞིས་སུ་ཕྱིན་ཏེ་ཞལ་ངོ་རྣམས་ལ་ཚེ་དབང་སོགས་ཐུགས་བཞེད་ལྟར་ཕུལ་ཏེ། དགོན་གནས་སུ་འབྱོར། གསང་སྦུག་ནས་ཨོ་རྒྱན་ཆེན་པོའི་གསེར་སྐུ་བཞེངས་པའི་རབ་གནས་ལ་འོང་དགོས་ཚུལ་བྱུང་བ་བཅས་ཕྱིན། རབ་གནས་རྒྱས་པར་བྱས་ཤིང༌།
ཞལ་ངོ་ཚོར་ཚེ་དབང༌། གུར་དྲག་སོགས་རྗེས་གནང་ཁ་ཤས་བྱས། ཞག་གཅིག་བསྡད་རིང་བསྙེན་བཀུར་ཤིན་ཏུ་གཟབས་པར་བྱུང༌། དེ་སྔོན་ནས་མགོན་ཁང་དུ་ཕ་མེས་བརྒྱུད་པའི་སྲུང་མ་མ་གཅིག་དཔལ་ལྡན་ལྷ་མོ་རྡོ་རྗེ་རབ་བརྟན་མའི་སྐུ་ཆེ་བ་ཞིག་བཞེངས་འདོད་ཀྱིས་སྔ་སོར་ནས།
དུས་གསུམ་སངས་རྒྱས་ཀུན་གྱི་སྤྱི་གཟུགས་ཁྱབ་བདག་ཞྭ་ལུ་བ་ཆེན་པོར་ལུང་བསྟན་ཞུས་པར། དེ་ཁ་ཤིན་ཏུ་ལེགས་པར་འོང་འདུག་ཅིང་བར་ཆད་སོགས་མི་འབྱུང་བས་ནང་གཞུག་ཏུ།
ཤེར་སྟོན་གྱི་ཕྱག་ནས་མ་འདི་གནང་ན་ལེགས་པར་འོང་ཕེབ་སྟེ། ཁྱབ་བདག་བླ་མ་ཉིད་ཀྱི་སྐུ་སྲུང་ལྷ་མོའི་སྐུ་ཐང་བྱིན་ཅན་དེ་སྩལ་བ་འདི་ལོ་སྐབས་སུ་བབས་པར་མཐོང་ནས།
ཟླ་བ་བརྒྱད་པའི་ནང་དུ་བཞེངས་པའི་སྟ་གོན་རྣམས་ལེགས་པར་བསྒྲིགས་ཏེ་གཟའ་ཚེས་དགེ་བར། ཇ་ཁྲ་ནས་འཇིམ་བཟོ་བ་ཚེ་ཆོག་དང༌། ཚ་བ་དགེ་སློང་འབྲོག་མགོན་གཉིས་ཀྱིས་རུ་ཤིང་ལག་འཚགས་དམ་པར་ཚུགས་ཏེ།
ཞབས་དྲུང་རིན་པོ་ཆེ་དང༌། བན་ཚང་སློབ་དཔོན་བླ་མ་བསམ་འཕེལ་གཉིས་ཀྱིས་ཕྱག་བསྟར་ཏེ་ནང་གཞུག་ཏུ་རུ་ཤིང་སྡོམ་པ་གནང་དུས་སེར་དྲག་བབས་པ་སོགས་འཚུབ་འགྱུར་གྱི་རྣམ་པ་ཅུང་ཟད་བྱུང༌།
ནང་གཞུག་ལ་སྐུ་རྟེན་གཙོ་བོ་ཤེར་སྟོན་གྱི་ཐུགས་དམ་རྟེན་གྱི་སྐུ་ཐང་དང༌། སློབ་དཔོན་ཆེན་པོའི་སྐུ་བྱེ་མ་ཨ་ཀྲོང་སོགས་མང་བ། གསུང་རྟེན་ནོར་བུའི་དུང་རྭ་ཅན་སོགས་ཁྱད་དུ་འཕགས་པ་དུ་མ།
ཐུགས་རྟེན་རྡོ་རྗེ་འཆང་མཁྱེན་རབ་ཆོས་རྗེ་

དང་ཐུགས་རྒྱུད་གཅིག་པའི་ཌཱ་ཀིའི་གཙོ་མོ་རིན་ཆེན་མཚོ་མོའི་ཐུགས་སོགས་བྱིན་ཆེན་མང་བ། ཡོན་ཏན་གྱི་རྟེན་དུ་མཚན་ལྡན་ཐོད་པ་སོགས་དུ་མ་དང༌། ཕྲིན་ལས་ཀྱི་རྟེན་དུ་གོང་མ་རིན་པོ་ཆེའི་ཐུགས་དམ་གྱི་ཕུར་པ་སོགས་མང་བ།
སློབ་དཔོན་ཆེན་པོ་སོགས་འཕགས་ཡུལ་གྱི་པཎ་གྲུབ་དུ་མ་དང༌། རྡོ་རྗེ་འཆང་གོང་མ་ལྔ་དང༌། དཀྱིལ་འཁོར་རྒྱ་མཚོའི་དབང་ཕྱུག་མཁྱེན་རབ་ཡབ་སྲས་སོགས་བོད་ཡུལ་གྱི་མཁས་གྲུབ་དུ་མ་རྣམས་ཀྱི་ན་བཟའ།
དབུ་ལོ། རིང་བསྲེལ། དམ་རྫས། གདུང་ཚྭ། གནོད་སྦྱིན་བང་མཛོད་དུ་ནོར་བུའི་རིགས་དུ་མ་སོགས་མ་ཚང་བ་མེད་པར་ཕུལ་ཞིང༌། གསོད་བྱེད་ཆུ་སྲིན་གདོང་ཅན་གྱི་སྐུ་ལ་སྐུ་རྟེན་སྒྲོལ་མའི་གསེར་སྐུ་ཁྱད་མཚར།
གསུང་རྟེན་དུང་ཁྲ་མགོ་མ། ཐུགས་རྟེན་ལྕགས་ཀྱི་རྡོ་རྗེ། ཡོན་ཏན་རྟེན་དུ་དམ་རྫས། ཕྲིན་ལས་ཀྱི་རྟེན་དུ་ལི་དཀར་གྱི་ཕུར་པ། རྒྱ་བོད་ཀྱི་མཁས་གྲུབ་རྣམས་ཀྱི་བྱིན་རྟེན་སོགས་གཙོ་མོ་དང་མཐུན་པར་ཕུལ་བ་སོགས།
མདོར་ན་དཀར་ཆག་ནང་དུ་གསལ་བ་ལྟར་ལེགས་པར་གྲུབ་འཕྲལ། རབ་གནས་སོགས་རྒྱས་པར་བྱས་ཏེ་མཐར་ཕྱིན་ཏོ། །བཟོ་བོ་ཟུང་ལ་ཟླ་བ་གཅིག་གི་རིང་ཕོག
།སྟོན་མོ། སྟེར་ཆ་སོགས་ཤིན་ཏུ་གཟབས་པར་བྱས་ཤིང༌། བར་ཆད་ཞི་ཕྱིར་ཞག་ལྔ་རེ་ནས་སྦྱང་བ་ཁྲུས་གསོལ་བྱས་པས་འདི་ཁར་འཚུབས་སོགས་མ་བྱུང་ཀྱང༌། སྤྲུལ་སྐུ་ཚེ་མཆོག་ཚང་ལ་ཁ་མཆུ་དང༌། གོད་ཀ་ཁ་ཤས་བྱུང་སོང་བས་དོགས་པ་ཆེ་བར་བྱེད་འདུག
།སྐུ་གཉིས་ལ་ཚོན་རྩི་སོགས་ལེགས་པར་གྲུབ་ནས་མགོན་ཁང་དུ་སྤྱན་འདྲེན་ཞུ་ཉིན་རྟེན་འབྲེལ་སྟབས་ངེད་དཔོན་སློབ་བཞི་བཅུ་སྐོར་གྱིས་རོལ་མོའི་སྒྲ་ས་གཡོ་བ་ཙམ་བསྒྲགས་ཤིང་བཀྲ་ཤིས་ཁྲ་རིང་སོགས་དར་འཕྱར་དང༌།
ལྷ་བསང་གི་

དུད་པ་སྤྲིན་ཕུང་ལྟར་འཁྲིགས་པ་དང་བཅས་ཞབས་དྲུང་རིན་པོ་ཆེ་དཔོན་སློབ་མང་བས་གདན་དྲངས་པ་མགོན་ཁང་དུ་ཕེབ་འཕྲལ་ཞལ་གྲོའི་སྟོན་མོ་གསང་སྦུག་ནས་ཚང་དཔོན་ལགས་རྣམ་དཔྱོད་འཇིག་རྟེན་གྱི་མེས་པོར་འགྲན་བཟོད་པས་ཁུར་བཞེས་མཛད་དེ་རྟེན་འབྲེལ་རང་འགྲིགས་སུ་གྱུར།
དེ་ནས་བཟུང་ཞག་བཅུ་གཅིག་གི་རིང་ངེད་ཁུ་དབོན། མཚུངས་མེད་ཆོས་རྗེ་རིན་པོ་ཆེ་བཅས་གཙོར་གྱུར་པའི་དགོང་བསྟར་རབ་གནས་ཚར་རེ་དང༌།
ཚེས་བཅུ་གཅིག་གི་ཉིན་རེས་གཟའ་ཉིན་མོར་བྱེད་པ་དང་རྒྱུ་སྐར་མེ་བཞི་འཛོམ་པའི་འགྲུབ་སྦྱོར་བཟང་པོའི་ཐོག་དབུ་བཙུགས་ཏེ། ཞག་གསུམ་གྱི་རིང་ངེད་དཔོན་སློབ་བཞི་བཅུ་སྐོར་གྱིས་མགོན་ཁང་གི་རབ་གནས་ནས་བཤད་པ་བཞིན་རབ་གནས་ཤིན་ཏུ་རྒྱས་པར་བྱས་པའི་ཚེ།
ཉིན་གཉིས་པའི་ཉིན་དཔལ་ལྡན་འདོད་ཁམས་གཙོ་མོ་ཉིད་ཀྱི་སྐུ་ཁྲུ་གང་པ་ཞིག་ཐིམ་པའི་སྣང་བ་ཤིན་ཏུ་གསལ་བ་ཞིག་བྱུང་ཞིང༌།
ཉིན་གསུམ་པར་སྦྱིན་སྲེག་བཅས། མདོར་ན་རབ་ཏུ་གནས་པ་ཆ་ལག་ཚང་མ་ལེགས་པར་གྲུབ་པའི་ཚེ་སྐུ་དེ་སྔར་ལས་གཟི་བརྗིད་ཆེ་བ་སོགས་ཡེ་ཤེས་སེམས་དཔའ་མངོན་སུམ་དུ་ཐིམ་པའི་རྟགས་མཚན་ཁྱད་པར་དུ་འཕགས་པར་གྱུར་ཏོ།
།ཨེ་མ་མཆོག་གསུམ་ཀུན་འདུས་བླ་མ་དང༌། །ཡི་དམ་ལྷ་ཚོགས་ཆོས་སྲུང་ནོར་ལྷ་སོགས། །སྲས་བཅས་རྒྱལ་བའི་ཐུགས་རྗེའི་ཆར་རྒྱུན་གྱིས། །མོས་གུས་ལྡན་པའི་འདོད་དོན་ཡིད་བཞིན་འགྲུབ།
།འཇིགས་རུང་གང་སྐུ་དཔའ་བརྗིད་རབ་ལྡན་ཞིང༌། །འཇིགས་བྲལ་གསུང་གིས་དམ་ཉམས་ཀླད་འགེམས་པ། །འཇིགས་མེད་བདེ་ཆེན་ཐུགས་ཀྱི་ཀློང་དཀྱིལ་ནས། །འཇིགས་བྲལ་རིག་འཛིན་རྣམས་ལ་དངོས་གྲུབ་སྟེར། །དེ་ལྟར་མ་གཅིག་དཔལ་ལྡན་ལྷ་མོ་ཡི།
།སྐུ་བརྙན་

གཟི་བྱིན་ལྡན་པར་ལེགས་གྲུབ་པར། །རབ་གནས་བྱས་ཚེ་འོག་མིན་ཞིང་ཁམས་སོགས། །རབ་འབྱམས་རྒྱལ་བའི་གནས་ནས་སྲིད་གསུམ་བདག །འཁོར་བཅས་སྤྲིན་བཞིན་འདུས་ཏེ་ཐིམ་པའི་ཚེ། །སྐུ་ཉིད་མངོན་སུམ་འཕར་བ་ཀུན་གྱིས་ནི།
།མཐོང་སོགས་ཡ་མཚན་དུ་མས་གང་བར་གྱུར། །ལེགས་པར་གྲུབ་ནས་སྤྲུལ་སྐུ་བ་གཉིས་ལ་ཡོན་སོགས་ཤིན་ཏུ་རྒྱས་པར་བསྒྲུབས། ཚ་མོ་ལྷ་ལྡན་ལྷ་ཁང་པའི་གནས་མ་གཤིན་སྟབས་ཕྱིར་ལོག་བྱས་པ།
གཟའ་ཚེས་དགེ་བར་ཚར་ཆེན་ཆོས་ཀྱི་རྒྱལ་པོ་དང་གདུང་རུས་གཅིག་པ། སྡེ་པ་ལྷ་གཤོངས་པའི་སར་རྫོང་བདའ་བྱས། སྡེ་དགེ་དབོན་པོ་ཕྱིར་འབྱོན་ལམ་དུ་དཔལ་མགོན་ཞལ་གྱི་རྗེས་གནང་རྣམས་གསན་པར་ཕེབ་པ་བསྟན་པ་ལ་ཕན་ཕྱིར།
ཞབས་དྲུང་དབོན་རིན་པོ་ཆེ་དང་ལྷན་དུ་ཆོས་སྲུང་རྣམས་ཀྱི་རྗེས་གནང་ཟུར་བཀའ་ཟབ་པ་ལས་ཀྱང་ཆེས་ཟབ་པ་རྡོ་རྗེ་འཆང་ཚར་ཆེན་ཆོས་ཀྱི་རྒྱལ་པོ་ཡབ་སྲས་ཀྱི་རིང་ལུགས་དྲིན་ཆེན་རྡོ་རྗེ་འཆང་ཕ་བླ་མ་རིན་ཆེན་བསོད་ནམས་མཆོག་གྲུབ་ཀྱི་བཀའ་དྲིན་ལས་ནོས་པ་རྣམས་དང༌།
གཞན་ཡང་དབང༌། རྗེས་གནང༌། ལུང་སོགས་ཆེས་མང་བ་ཞིག་ཕུལ། ཕེབ་རྫོང་ལ་རྫོགས་པའི་སངས་རྒྱས་ཀྱི་གསེར་སྐུ་ཤིན་ཏུ་ལེགས་པ་ཞིག་དང་བྱིན་རྟེན།
ན་བཟའ། སྣམ་བུ་སོགས་ཤིན་ཏུ་རྒྱས་པར་ཕུལ་ཏེ་སྤྱི་དང་བྱེ་བྲག་གི་བསྟན་པ་ལ་ཕན་པའི་བསླབ་བྱ་དཔྱིས་ཕྱིན་པར་བྱས་ཤིང༌། མཛོད་པ་སོགས་ཕེབ་སྐྱེལ་དུ་རྫོང་བདའ་བྱས།
གོང་ས་ཆེན་པོའི་བཀའ་ཤོག་གཏན་ཚིགས་རིན་པོ་ཆེ་ཤིན་ཏུ་ལེགས་པར་ཡང་ཞུས་ཏེ་བསྐུར། སྟོན་ཁྲི་འདུ་ནས་འབུལ་དཔོན་བླ་མ་ཆོས་མཛད་དཔོན་སློབ་འཁོར་བཅས་བྱོན་ཞིང་གཞིས་ལེན་གཟབས་རྒྱས་བྱས།
གསེར། མེ་མདའ། རྟ། དྲེའུ།

མཛོ། གཡག །ཇ། གཞན་ཡང་ཐབ་ཆས། མགོ་གཡབ་སོགས་སྒར་གཞིས་ལ་མཁོ་བ་ཅི་རིགས་བཅས་རྩིས་སྤྲོད་ཤིན་ཏུ་རྒྱས་པར་མཛད་ཅིང༌། ཁྲི་འདུར་འབུལ་སྡུད་སོགས་འགྲོ་མི་ས་བདག་བྱས་ཆོག་པའི་ཁང་པ་གསར་བཟོ་མཛད་པ་དང༌།
སྒར་གཞིས་བཅའ་ལག་སོགས་འཕྲལ་ཕུགས་ལ་ཕན་སླེབས་ཆེ་བར་མཛད་འདུག་པའི་རྩིས་ཁྲའི་ཐོ་སོགས་ཀྱང་འབུལ་བར་མཛད། འདུས་ཚོགས་ལ་སྟོང་རྩ་ཉིན་གསུམ་གྱི་རིང་འཛུགས་པ་མཛད་སོང་བའི་གང་ཅིའི་བཀོད་པ་དང༌།
ཚོགས་དབུར་ངེད་ཁུ་དབོན་ལ་བྱང་རྟེན་འབུལ་བ་རྒྱས་པ་དང༌། ཚོགས་པར་ཇ་འགྱེད་བཅས་ཚོགས་གསོག་རྒྱ་ཆེ་བར་བྱང་བུ་དང༌། འཁོར་གསུམ་ཡོངས་དག་གི་བསྔོ་སྨོན་དཔྱིས་ཕྱིན་པར་བྱས། ཞག་ཤས་ནས་ངེད་ཁུ་དབོན་ལ་རྟེན་འབྱུང་རྒྱས་པར་མཛད་པར་བན་ཚང་རྣམས་ཀྱི་ཚེ་སྦྱིན་ཡིད་བཞིན་འཁོར་ལོའི་ཆོ་ག་བཅས་རྟེན་འབྲེལ་ལེགས་ཚོགས་ཆེ་བར་མཛད།
སྡེ་དགེ་དབོན་ཆེན་གྱིས་འབུལ་སྐྱེལ་དུ་གཉེར་པ་ཕྲིན་ལས་རྫོང་བདའ་མཛད་པར་འབྱོར།
ཕྱག་བྲིས་ནང་ལྟར་གསེར། རྟ། ཇ། དྲེའུ་སོགས་བསྐུར་མ་དཔངས་མཐོ་བར་འདུག་པ་དང༌། དབོན་པོ་ངག་དབང་གྲོངས་པའི་བསྔོ་རྟེན་དྲེའུ་སོགས་ཀྱང་བྱུང་ཞིང༌། བསྔོ་སྨོན་ཡང་དག་བྱས།
ཕོ་བྲང་དུ་ཕྱག་མཇལ་ལ་རྫོང་བདའ་བྱས། གཞན་ཡང་ཁམས། བྱང༌། དབུས། གཙང་སོགས་ནས་ཆོས་དོན་གཉེར་ལ་བྱོན་པ་རྣམས་ལ་སོ་སོའི་ཐུགས་འདོད་ལྟར་དབང༌། རིག་གཏད། རབ་བྱུང༌། བསྙེན་རྫོགས་སོགས་དང༌།
བྱང་བུ། བསྔོ་སྨོན་སྨིན་རྒྱས་བྱས། དགུན་ཆོས་སྡེ་ཆེན་པོའི་དུས་ཆེན་ཁག་རྣམས་བྱེད་སྐབས་གཞུང་ས་ཆེན་པོ་ནས་དཔལ་ལྡན་རྩེར་སྐུ་རིམ་བསྐང་གསོར་བན་ཚང་ཞལ་གྲངས་ཉི་ཤུ་རྩ་གསུམ་གྱིས་ཞག་ཉེར་ལྔའི་རིང་

གུར་ཞལ་བེག་ཙེ་སོགས་ཀྱི་བསྐང་བའི་ཞབས་ཕྱིར་འགྲོ་དགོས་ཚུལ་སྦྱི་བོར་ཕེབ་པ་ལྟར་ཞུས་ཤིང༌། དགོས་ཆ་ཕོག་ཡོན་སོགས་གཞན་དང་མི་འདྲ་བ་བཀའ་དྲིན་བསྐྱངས། དུས་ཆེན་ཁག་རྣམས་གྲུབ་ནས། ས་སྦུག་པ་རྣམས་ཀྱིས་ཀྱང་དགོས་ཚུལ་ནན་གྱིས་བྱུང་བ་ནས།
ངེད་ཁུ་དབོན་དཔོན་སློབ་མང་བ་རྟ་ཁ་བསྐྱོད། ཞག་བཅུ་སྐོར་བསྡད་པར། གཉེར་ཚང་སྐོར་གྱིས་གསོལ་ཆས་ཀྱི་མཐུན་རྐྱེན་ཡང་དག་བྱུང་ཞིང༌། ཞེན་པ་བཞི་བྲལ་གྱི་ཆོས་ར་དང༌།
དབང༌། རྗེས་གནང་གི་རིགས་མང་བར་བྱས། དེའི་རིང་རྒྱལ་ནང༌། སྒྲུབ་ཕུ་མདའ། བརྒྱ་གྲོང་རག་མ། སྦུ་ཚབ། གྲུབ་རྒྱལ། མཁར་སྡོང་སོགས་དེ་སྐོར་ཡོན་བདག་རྣམས་ཀྱིས་ནས་སྲན། ཤ་མར།
དར་རས་སོགས་སྟེར་ཆ་བྱེད་མི་དང༌། འཕྲད་མི་ཤིན་ཏུ་མང་བས་དུས་འདའ་བར་གྱུར་ཅིང༌། ཚེས་བཅུའི་དབང་ལུང་དང་བསྙེན་གནས་ཀྱི་སྡོམ་པ་འབོགས་པ། མ་ཎིའི་བཟླས་ལུང་སོགས་འདོད་ཆོས་ཅི་རིགས་ཀྱིས་སོ་སོའི་ཐུགས་དམ་བསྐངས།
ས་སྦུག་ཏུ་སྔ་སོར་ཚེས་བཅུ་ལས་ཆོ་ག་གཞན་མེད་གཤིས་གྲོང་ཆོག་ལ་སྟབས་མི་བདེ་ཞིང༌། མ་ཎིའི་སྐབས་ཀྱང་གསོ་སྦྱོང་ཙམ་མེད་པས་ཐབས་ཆག་པ་ཞིག་འདུག་པར། སྤྱན་རས་གཟིགས་ཀྱི་ཆོ་ག་ཞིག་ཚུགས་ན་བསམ་མེ་གླང་མཁར་བསྡོངས་ནས་ཞིང་སོགས་མཐུན་རྐྱེན་སྤྲོད་པ་སོགས་གྲྭ་སྒྲིག་གི་བཀོད་པ་གནང་དགོས་ཚུལ་ཞུས་པ་ལྟར།
དབོན་རིན་པོ་ཆེ་ནས་མཐུན་རྐྱེན་སོགས་གང་སྤྱིའི་བཀོད་པ་འཕྲལ་ཕུགས་སུ་ཕན་སླེབས་ཆེ་བར་མཛད་དེ།
འཕགས་པ་འཇིག་རྟེན་དབང་ཕྱུག་གི་ཆོ་ག་གོང་མ་མཁྱེན་རབ་བསྟན་འཛིན་བཟང་པོས་བཀའ་བརྩམས་གནང་བ་དེ་འཛུགས་པར་མཛད་འདུག་པ། ལག་ལེན་གཙང་

ཁྱད་བཅས་སྒོམ་ཁང་ནས་དབུ་མཛད་མ་ཀུན་དགའ་ཆོས་འཛོམས་དང༌། ཕྲིན་ལས་དབང་མོ་གཉིས་བོས་ཏེ་གདངས་དང་ཕྱག་ལེན་སྒོམ་ཁང་སོར་གནས་གོང་མའི་གསུང་རྒྱུན་ལྟར་བསླབས་ཏེ། ས་ག་ཟླ་བའི་མ་ཎིའི་དུས་ཀྱང་དཀར་ཕྱོགས་ལྟར་དང༌།
ཟླ་བ་བྱུང་ངོ་ཅོག་གི་ཚེས་བརྒྱད་ལ་བསྙེན་གནས་སོགས་གསར་སྒྲིག་ཤིན་ཏུ་ཕན་ཡོན་ཆེ་བར་བཙུགས་འདུག་པ་བཅས་བློ་དང་མཐུན་པར་བྱུང་འདུག་ཅིང༌། གཞན་ཡང་ཆོས་སྤྱོད་ཀྱི་སྐོར་སོགས་དང་པོའི་རྒྱུན་གྱི་འདོན་ཆ་ཚང་མ་ཕྱིས་སུ་མ་ཉམས་ཤིང་གྲྭ་འགྲིགས་པར་འདུག་པས།
ངེད་རང་ནས་ཀྱང་སྣམ་བུ། དར་རས་སོགས་ཀྱི་སྟེར་ཆའི་གཏང་རག་བྱས། དར་རས། ནས་སྲན། སྣམ་བུ། དཀར་ཡོལ་སོགས་སྤྱི་སྒེར་སོ་སོས་འབུལ་བ་རྒྱས་པར་བྱུང་ཞིང༌།
ཕྱོགས་འདུས་བཅས་ཁྲོམ་ཤིན་ཏུ་ཆེ་བར་ཚེ་དབང་བྱས། བཙུན་མ་རྣམས་དང་གྲུབ་རྒྱལ་ལྡེབས་ཀྱི་གྲྭ་རིགས་ཡོན་བདག་སོགས་ཅི་རིགས་ལ་བྱིན་རྟེན། བསྔགས་མདུད་སྤྲད་ཅིང༌།
གཞིས་སུ་བསྐྱོད་པར་ཐབ་སྐྱེལ་ལ་རྩེ་བར་བྱས་ཤིང་སྟེར་ཆའང་སྤྲད། མཁར་སྡོང་དུ་ཞག་གཉིས་བསྡད། མཁས་གྲུབ་དུ་མའི་བཞུགས་གནས་རྒྱུན་གྱི་དབང་པོར་འབྱོར། རིན་སྡིངས་སུ་ཆོས་མཛད་མ་གཉིས་དང་བཙུན་མ་རྣམས་ཀྱིས་ཆོས་སྐལ་དགོས་ཚུལ་བྱུང་བ་ལྟར་ཕྱིན་ཏེ་ཚེམ་བུ་ལུགས་ཀྱི་དམར་ཁྲིད་སྨིན་རྒྱས་དང༌།
རྗེས་གནང་སོགས་འདོད་ཆོས་རྣམས་བྱས་ཤིང༌། བཙུན་མ་རྣམས་ཀྱིས་གཞིས་ལེན་ཤིན་ཏུ་གཟབས་པ་དང༌།
བརྟན་བཞུགས་སོགས་ལ་འབུལ་བ་དར་རས། སྣམ་བུ། འབྲུ་ཆ་བཅས་ཚང་མས་ཆེ་འབྱོར་ཆུང་འབྱོར་ལྟ་བུ་ཤིན་ཏུ་རྒྱས་པ་དང༌། ཆོས་མཛད་མ་གཉིས་ཀྱིས་ཀྱང་རྟེན་འབྱུང་སོགས་གང་

ལེགས་མཛད། བར་སྐབས་དང་མི་འདྲ་བའི་གྲྭ་རིགས་གསར་པ་མང་ཞིང་འདོན་ཆ་སོགས་གྲྭ་འགྲིགས་པར་འདུག་པས་བྱིན་རྟེན། ཕྱག་མདུད་ཀྱང་སྤྲད། བླ་བྲང་དུ་འབྱོར་ནས་ལོ་མཇུག་གི་རིམ་གྲོ་སོགས་བྱས། །ལྕགས་འབྲུག་ལོར་ལོ་གསར་དང༌།
སྲིད་གསུམ་དབང་ཕྱུག་མ་མཆོད་ཅིང་ཟླ་ཤས་མཚམས་ལ་བསྡད། ཞབས་དྲུང་དབོན་རིན་པོ་ཆེས་ལམ་འབྲས་ཞིག་མཛད་པ་སྣང་གསུམ་གྲུབ་ནས་རྒྱུ་དབང་སྐབས་ཡོན་བདག་ཞིག་གི་སར་མཆོད་དབུར་ཕེབ་པས་སྐུ་གྲིབ་ཞིག་གིས་བསླངས་པ་ལྟ་བུའི་བད་ཀན་གྱི་བསྙུང་རོ་ལངས་པར་སྐུ་རིམ་འཕྲོད་བསྟེན་སོགས་བྱས་པས་དྭངས་འཕྲལ་རྒྱུད་གསུམ་ཚུགས་པར་གེགས་མེད་དུ་གྲུབ་སྐབས།
དེད་རང་ནད་རོ་ལངས་ཏེ་རེ་གྲུལ་བྱུང་བར་འཕྲོད་བསྟེན་རིམ་གྲོ་སོགས་བྱས་པས་ཟླ་གཅིག་ནས་སངས་དྲག་ཏུ་གྱུར།
འབོག་གོང་ནས་ཚ་མོ་བཀྲ་ཤིས་དཔོན་གཡོག་བྱོན་པ་དང་འཕྲད་ཅིང་གང་སྤྱིའི་འཕྲོས་གླེང་ཞིབ་པར་བྱུང༌། རྟེན་འབྱུང་སོགས་རྒྱས་པར་མཛད་སོང་ཞིང༌།
རྟ་ཤིན་ཏུ་ལེགས་པ་བཅས་སྟེར་ཆ་དང་གཞིས་ལེན་གཟབས་པར་བྱས། གཞིས་སུ་ཟླ་ཤས་བར་བཞུགས་སོང་བར། ཡང་ཡང་འཕྲད་པར་བྱུང་ཞིང༌། འབྱོན་ཁར་གང་སྤྱིའི་བསླབ་བྱ་དང་ཇ་སོགས་ཀྱི་སྟེར་སྦྱིན་ཀྱང་བྱས།
ཞོལ་ཁང་གི་ཚོང་དཔོན་ཡབ་སྲས་རྣམས་ངེད་རང་ལ་དད་འདུན་ཤིན་ཏུ་ཆེ་བ་ཡིན་པ་ནས། སྐབས་སུ་དབང་དང་རབ་གནས་སོགས་ལ་འགྲོ་དགོས་ཡོད་གཤིས། ཟླ་བ་བརྒྱད་པའི་ནང་དུ་སངས་རྒྱས་ཀྱི་སྐུ་བཞེངས་པའི་རབ་གནས་དང་དབང་ལ་ཕྱིན་པར་བསྙེན་བཀུར་དང་སྟེར་ཆས་རྒྱས་པར་བྱུང་ཞིང༌།
ཁོང་པའི་ཨ་ཁུ་བླ་མ་དེ་ངེད་རང་ལ་དད་པ་ཐུན་མོང་མ་ཡིན་པ་ཞིག་ཡིན་པ། ཤིང་ཁྱི་

ལོ་ནང་དུ་ཚེ་དུས་ལས་འདས་པར་སྐྱབས་འགྲོ་བྱང་བུ་སོགས་བྱས་པས་ཁོང་རང་གི་ནང་བུའི་སྐྱེ་བ་བླངས་པ་ཞིག་བྱུང་སོང༌། སྟོན་ཀློང་ནག་སངས་རྒྱས་རིན་ཆེན་གྱི་སྐུ་སྐྱེ་ལྕགས་ཕག་ལོ་ངོར་ནས་མཁན་ཆེན་དཔལ་མཆོག་རྒྱལ་མཚན་གྱིས་ལུང་བསྟན་པ་བཞིན་བྱོན་བྱུང་བར།
ལམ་འབྲས་སོགས་ཐུགས་བཞེད་ཀྱི་ཆོས་རྣམས་བྱས་ཏེ་ཕྱིར་ཕེབ་པར་འབྲུག་ལོར་བྱོན་པར། ལམ་འབྲས་སྦྱོང་རྒྱུད་སོགས་ཆོས་གང་དགོས་བྱས་ཤིང༌།
གྲྭ་རྒྱུན་དཀོར་པ་སོགས་འཇགས་གནས་ཀྱི་གོང་ས་ཆེན་པོའི་བཀའ་ཤོག་རིན་པོ་ཆེ་དགོས་གསུང་པ་ལྟར་ཞུས་ནས་ཕྱིར་བྱོན་པས། ཁོང་རང་གི་ཡུལ་ནས་བཀའ་ཤོག་རིན་པོ་ཆེ་ཡོད་པའི་ཕྲག་དོག་གིས་བླ་མ་དཔོན་ཁག་སོགས་ཁ་ཤས་ཀྱིས་བཀའ་འགོང་བྱས་འདུག་པར།
མཚོ་ཁར་གནམ་སའི་དབང་ཕྱུག་དཱ་ལའི་ཧོད་ཐའི་ཇིའི་སྐུ་ཞབས་སུ་བྱོན་ཏེ་གོང་ས་ཆེན་པོའི་བཀའ་ཤོག་སྤྱན་འབེབས་དང་གོང་སྤྱིའི་གནས་ཚུལ་ཞུས་འདུག་པས་བཀའ་ཤོག་རིན་པོ་ཆེའི་དགོངས་དོན་བཞིན།
ལུགས་གཉིས་གང་སར་སྔར་བབས་བྱས་ཆོག་པ་དང་ཆོ་ལོ་གནང་བ་སོགས་བདག་རྐྱེན་གཞན་དང་མི་འདྲ་བ་བཀའ་དྲིན་བསྐྱངས་འདུག་པས་ཀུན་གྱི་འགྲན་མེད་ལྟ་བུར་བྱུང་འདུག་ཅིང༌།
ཁོང་རང་གི་གནས་སུ་བྱོན་ནས་ཕྱོགས་དེར་བསྟན་པ་རྒྱས་པར་མཛད་དེ། འདི་ལོ་དཔོན་སློབ་ཤིན་ཏུ་མང་བར་བྱོན་པ་དང༌། ངེད་རང་གི་འབུལ་དཔོན་བླ་མ། མ་ཡུམ་སྤྲུལ་སྐུའི་གྲོགས་དན་ལོ་སྔོན་མ་གནས་ཚུལ་སྐྱེལ་མི་དབོན་པོ་མཁྱེན་བཟང་ཅན་ལ་བཀོད་པ་སོང་དོན་ལྟར།
རྟ། དྲེའུ་ཕོན་ཆེ་བ། ཇ། མཛོ་སོགས་དགོས་བྱེད་ཤིན་ཏུ་རྒྱས་པར་ཕུལ་ནས་བཀའ་འགྱུར་རིན་པོ་ཆེ་ལེགས་པར་གྲུབ་པ་དང༌།
ངེད་རང་གི་འབུལ་སྡུད་བླ་མ་ཀྲེ་བོ་མཆོག་ལེགས་བཅས་འགྲུལ་པ་ཚན་ཆེ་

བའང་ཡོད་ཚུལ་གྱི་བང་ཕྱིན་བྱུང་བར་ཆག་ལའི་བར་བསུ་མི་རྫོང་བདའ་བྱས་ཤིང༌། ཕེབ་ཉིན་བཀའ་འགྱུར་རིན་པོ་ཆེར་ཆིབས་བསུ་དང༌། དགེ་འདུན་རྣམས་ཀྱིས་སེར་ཕྲེང་བཅས་སྤྱན་དྲངས་ཏེ་ངེས་གསང་ཆོས་འཁོར་བསྐོར་བའི་གཙུག་ལག་ཁང་འདུ་ཁང་གསང་སྔགས་ཕོ་བྲང་དུ་མཆོད་པ་དུ་མའི་དབུས་སུ་བཞུགས་སུ་གསོལ།
སྐུ་མདུན་དཔོན་སློབ། ངེད་རང་གི་བླ་མ་གཉིས་སོགས་འགྲུལ་པ་རྣམས་ལ་ཞལ་གྲོའི་སྟོན་མོ་ཞུས། ཕྱི་ཉིན་ནས་བཟུང་སྐུ་མདུན་ཚང་གིས་ཉིན་གསུམ་པར་ཚོགས་ཆེན་ལ་སྟོང་ཆོག་མཛད་སོང་བར་ངེད་ཁུ་དབོན་ཚོགས་དབུར་ཕྱིན་ཞིང༌།
སོ་སོ་ནས་བྱང་བུ། བསྔོ་སྨོན་སོགས་བྱས། གྲོལ་ཉིན་རྟ་མང་བ། དྲེའུ། མཛོ་གཡག་སོགས་དུ་མ་དང༌།
ཇ་ནག་པོ་འཁོར་དྲུག་སོགས་ཇ་ཕོན་ཆེ་བ། ཁྲབ། གོས་དར་སོགས་སྟེར་སྦྱིན་རྒྱ་ཆེར་མཛད་པར་ཟབ་པ་ཆོས་ཀྱི་དབྱིངས་དང༌། རྒྱ་ཆེ་བ་སེམས་ཅན་གྱི་དོན་དུ་རྒྱས་བཏབ། ཡཀྵི་དགེ་ལེགས་སོགས་འགྲུལ་བསྡེབས་རྣམས་ཀྱིས་ཀྱང༌།
རྟ། མཛོ་གཡག །དར་རས་སོགས་ཀྱི་བསྔོ་རྟེན་བྱུང་བ་རྣམས་ཀྱང་མཆོག་གསུམ་དམ་པ་རྣམས་ལ་གསོལ་བ་བཏབ་སྟེ་དམིགས་ཡུལ་རྣམས་ལ་སྐྱབས་འཇུག་བྱས། བླ་མ་མཆོག་ལེགས་ཀྱི་ཚོགས་སུ་སྟོང་ཆོག་མཛད་པར་ཕྱིན་པ།
རྟ། ཇ་ཕོན་ཆེ་བ་བྱུང་བར་དམིགས་མེད་འཁོར་གསུམ་ཡང་དག་གི་བསྔོ་སྨོན་བྱས། རྩེ་གདོང་ནས་བདག་ཆེན་རིན་པོ་ཆེ་ཕོ་བྲང་དུ་གོང་ས་ཆེན་པོ་ཡས་ཕྱིན་གྱི་མཇལ་ཁར་ཕེབ་པར་དགོན་གནས་སུ་ཕེབ་དགོས་ཚུལ་གྱི་ཞུ་ཡིག་ཕུལ་ཞིང༌།
རིམ་གྱིས་ཆོས་སྡིངས་ནས་ཆིབས་ཁ་བསྒྱུར་བར་ཞབས་དྲུང་དབོན་རིན་པོ་ཆེ་སོགས་ཆོས་སྡེ་ཆེན་པོའི་བླ་ཁག་ལས་ཚན་ལྔ་བཅུ་

སྐོར་གྱིས་ཆིབས་བསུ་དང༌། དགེ་འདུན་བཞི་བརྒྱ་སྐོར་གྱིས་སེར་ཕྲེང་རྒྱས་པར་ཞུས་ཏེ། གཟིམས་ཁང་དུ་ཕེབ་འཕྲལ་ངེད་ཀྱིས་ཕྱིན། གང་སྤྱིའི་བཀའ་འཕྲོས་ཀྱི་འབྱམས་ཀླས། ཕྱི་ཉིན་བཅོ་བརྒྱད་དུ་གདན་འདྲེན་ཞུས།
གཞིས་ལེན་རྒྱས་པའི་ཐོག་ཆིབས། ཆིབ་རོལ། ཇ། དར་རས། སྣམ་བུ་སོགས་ཀྱི་འབུལ་བ་རྒྱ་ཆཻར་ཕུལ་ཞིང༌། ལྷ་ཁང་རྣམས་ལ་ཕྱག་ནས་རྒྱས་པར་བཀའ་དྲིན་བསྐྱངས། གནང་སྦྱིན་གྱ་ནོམ་པ་སྩལ། ཞག་ཤས་བཞུགས་རིང༌།
ཁམས་ཚན་རྣམས་ཀྱིས་གདན་འདྲེན་ཞུ་བ་སོགས་སོ་སོ་ནས་འབུལ་བ་ཞབས་ཏོག་ཤིན་ཏུ་རྒྱས་པར་ཞུས་སོང་ཞིང༌། འགྲུལ་པ་རྣམས་ཀྱིས་ཀྱང་འབུལ་དཔངས་མཐོ་བར་བྱས་སོང༌། ཕེབ་ཉིན་དབོན་རིན་པོ་ཆེས་དབུས་ལས་ཚན་མང་བར་བཅས་ཆིབས་སྐྱེལ་ལ་ཕེབ།
ཆོས་གཏེར་གླིང་ནས་སྤྲུལ་སྐུ་རིན་པོ་ཆེ་དཔོན་སློབ་ཆིབས་ཁ་བསྒྱུར་བར་ཆིབས་བསུ་སེར་ཕྲེང་སོགས་རྒྱས་པར་ཞུས་ཏེ། མཇལ་འཕྲད་ཞུས་སྐབས་ལུགས་གཉིས་ཀྱི་བཀའ་འཕྲོས་ཞིབ་པར་བྱུང༌།
ངེད་ཁུ་དབོན་ལ་གོས་ཆས་ཆ་ཚང་སོགས་རྟེན་འབྱུང་གི་གནང་སྦྱིན་དཔངས་མཐོ་བར་གནང་ཞིང༌། གཞིས་ལེན་རྒྱས་པར་ཞུས། དབོན་རིན་པོ་ཆེ་བསྙུང་གཞིའི་སྟབས་དུས་ཆེན་གྱི་སྐུ་མཚམས་མཆོད་དབུར་ཕེབ་པ་སོགས་འཕྲལ་དགོས་རྣམས་སྤྲུལ་སྐུ་རིན་པོ་ཆེ་ནས་གནང༌།
ཚོང་དཔོན་གཉིས་དགའ་ལགས་ཀྱིས་ཙནྡན་དམར་པོའི་སྡོང་པོ་གཉིས་བྱུང་ཐོག །འདི་གའི་ཚོང་པ་ངག་དབང་གིས་ཀྱང་ངག་བཀོད་ལྟར་ཙནྡན་དམར་པོ་ཕོན་ཆེ་བར་བྱུང་བ་དང༌།
མེ་བྱི་ལོ་ནང་དུ་སྒོམ་སྡེ་སྤོ་རི་བླ་མས་ཇོ་བོ་ཆེན་པོ་དཔལ་ལྡན་ཨ་ཏི་ཤའི་སྐུ་ཚིགས་དང་པོ་ལ་རྣམ་རྒྱལ་མའི་སྐུ་རང་བྱོན་དུ་བྱོན་པ་རིང་བསྲེལ་དུ་མས་སྤྲས་པ་ཞིག་བྱིན་བྱུང་བ་བཞུགས་གནས་སུ་རྣམ་རྒྱལ་མཆོད་རྟེན་རྒྱུག་

མཐོ་ལྔ་པ་ཞིག་མོན་གྲོང་ནས་ཤིང་བཟོ་པ་དབུ་མཛད་ཨ་དང་སྤུན་དང༌། བྲག་དབར་བྱང་པ་བཅས་གསུམ་བོས་ཏེ་ཟླ་ཤས་བར་ལེགས་པར་བསྒྲུབས་པར་ཕོག་ཡོན་སྟོན་མོ་སོགས་ཤིན་ཏུ་རྒྱས་པར་བྱས། རྡོ་རྗེ་འཆང་མཁྱེན་རབ་ཆོས་ཀྱི་རྒྱལ་པོའི་རྣམ་ཐར་ཐང་སྐུ་རེ་ལ་གྲུབ་པ་མང་བ་ཞིག་འདུག་ཀྱང༌།
འཕགས་མཆོག་འཇམ་དཔལ་དབྱངས་ནས་མཁྱེན་རབ་ཆོས་ཀྱི་རྒྱལ་པོ་ཉིད་ཀྱི་བར་འཁྲུངས་རབས་ཐང་སྐུ་རེ་བཅས་བྱུང་ན་རང་ཉིད་ཀྱི་ཚོགས་གསག་དང་བསྟན་རྒྱུན་ལ་ཕན་པར་འོང་འདུག་བསམ།
བསམ་སྡིངས་སྤྲུལ་སྐུ་བ་མཁྱེན་རབ་ལྷུན་གྲུབ་དཔལ་བཟང་གིས་སོ་སོའི་རྣམ་ཐར་ནས་མཛད་པ་རྣམས་རི་མོར་བྲི་བར་མཛད་པར་གཞན་པ་དཔེ་སོགས་མེད་གཤིས་དེ་རིགས་འོང་བར་དཀའ་ཡང༌།
སྤྲུལ་སྐུ་བ་འདི་ཤེས་བྱའི་རིག་པ་གཞན་དང་མི་འདྲ་བ་ཞིག་འདུག་གཤིས་ཁྱད་པར་དུ་འཕགས་པ་བྱུང་འདུག་ཅིང༌། དེར་བསྟུན་གོང་མ་ཁུ་དབོན་གྱི་འཁྲུངས་རབ་ཐང་སྐུ་ཁ་ཤས་ཀྱང་བཀོད་པར་བྱས་ཏེ་ས་སྟག་ལོ་ནང་དུ་སྐྱ་རིས་རྣམས་གྲུབ་པར་སྤྲུལ་སྐུ་ལྷུན་གྲུབ་དང༌།
ཨ་དང་སྤུན་གྱིས་ཡོས་ལོ་དང༌། འདི་ལོ་བཅས་པར་མཁྱེན་རབ་ཆོས་ཀྱི་རྒྱལ་པོའི་འཁྲུངས་རབས་དགུ་པོ་ལེགས་པར་གྲུབ་པ་གོང་ཤམ།
ཞལ་ཁེབས། ཏོག་སོགས་ཁྱད་པར་དུ་འཕགས་པ་བསྒྲིགས་ཤིང༌། སྤྲུལ་སྐུ་བ་རྣམས་ལ་ཕོག་ཤིན་ཏུ་བཟང་བ། སྟོན་མོ་སྟེར་སྦྱིན། ཡོན་དུ་རྟ་དྲེའུ། ནག་པོ་འཁོར་དྲུག་ཁ་ཤས་སོགས་ཇ་མང་བ།
དར་རས་སོགས་ཀྱིས་མཉེས་པར་བྱས་ཤིང༌། ཙནྡན་མཆོད་རྟེན་ལའང་ནང་གཞུག་དཀར་ཆག་ཏུ་གསལ་བ་ལྟར་གྲུབ་པ་དང༌། བསམ་པ་ལྷུན་གྲུབ་མ་དང༌། གུ་རུ་མཚན་བརྒྱད་སོགས་ཙནྡན་ལས་གྲུབ་པའི་སྐུ་སྤར་ལྔ་བཅུ་སྐོར་བཏབ་པ།
མ་ཡུམ་སྐུ་སྐྱེའི་གྲོགས་དན་གྱི་བཀའ་

འགྱུར་སོགས་སྐུ་གསུང་ཐུགས་རྟེན་དུ་མར་ཧོར་ཟླ་བཅུ་གཅིག་པའི་ཉེར་གཉིས་རེས་གཟའ་ཉིན་མོར་བྱེད་པ་དང༌། རྒྱུ་སྐར་མེ་བཞི་དགྱེས་རྒུར་སྤྱོད་པའི་འགྲུབ་སྦྱོར་བཟང་པོའི་ཉིན་ངེད་ཁུ་དབོན། མཆོག་སྤྲུལ་རིན་པོ་ཆེ།
མཚུངས་མེད་རྔོག་སྟོན་ཆེན་པོ་སོགས་དཔོན་སློབ་བཞི་བཅུ་སྐོར་གྱིས། ཁྱབ་བདག་རྣམ་སྣང་ཆེན་པོའི་ཆོ་ག་ལ་བརྟེན་པའི་རབ་ཏུ་གནས་པ་ལེགས་པར་བྱས་ཐོག་རྒྱན་དྲུང་ལ་ཡོན་བདག་བསྒོས།
དེར་བསྟུན་ཚོགས་ཆེན་ལའང་ཞབས་ཏོག་ཤིན་ཏུ་རྒྱས་པར་བཅས་ཆོ་ག་ཉིན་གང་མ་ཞིག་ཞུས། སྡེ་དགེའི་གཉེར་པ་ཆོས་འཕེལ། ཚ་བ་རབ་གསལ་བླ་མ། དབུ་མཛད་ཨ་ཁུ་སོགས་ཁམས་འགྲུལ་བ་མང་བར་འབྱོར་པས། རྟ།
ཇ་སོགས་ཀྱི་སྟེར་སྦྱིན་རྒྱ་ཆེར་བྱུང་བར་བསྔོ་སྨོན་གྱི་རྒྱས་འདེབས་ཡང་དག་བྱས། འགྲུལ་པ་དོན་གཉེར་ཁ་ཤས་ལ་མཁའ་སྤྱོད་གཙོ་མོའི་ཁྲིད་ཅིག་བྱས་ཤིང༌། ལོ་མཇུག་གི་རིམ་གྲོ་སོགས་སྔར་རྒྱུན་ལྟར་བྱས།
དགོན་ཁག་གི་ཆོས་ར་དང་གཞུང་ས་ཆེན་པོའི་མཇལ་ཁ་སོགས་དབོན་ནས་མཛད། ལྕགས་སྦྲུལ་ལོ་གསར་ཚེས་ཀྱི་ལོ་གསར་དང༌། ཚེ་སྒྲུབ། མཁའ་སྤྱོད་གཙོ་མོའི་བསྙེན་པ་ཟླ་གཅིག་བྱས། ནད་རོ་ལངས་པ་དང་དབོན་རིན་པོ་ཆེའང་གཞིས་ནས་ཅུང་ཞིག་སྐུ་ལྟེམ་པ་བཅས་ཀྱིས་མང་ཇ།
གྲྭ་ཇ། ཆོས་སྒྲོགས། བསྐང་བ་སོགས་བྱས། ཁམས་གསུམ་ཆོས་ཀྱི་རྒྱལ་པོ་ལྔ་པ་ཆེན་པོ་དེ་ཉིད་ཀྱིས་གསུང་ངག་རིན་པོ་ཆེ་འདི་ཉིད་ཉམས་ལེན་ཕྱོགས་རེ་ཙམ་མ་ཡིན་པར་བསྟན་པ་ཡོངས་རྫོགས་ཀྱི་ཉམས་ལེན་མདོ་རྒྱུད་ཐམས་ཅད་ཀྱི་དོན་གྱི་བཅུད་ཕྱུང་བ་ལམ་འབྲས་བུ་དང་བཅས་པའི་གདམས་ངག་ཟབ་མོ་ཡིན་པ་ནས་ཚོགས་བཤད་འདི་འཆད་ཉན་འཕེལ་བར་འདུག་ཀྱང༌།
སློབ་བཤད་ཐུན་མོང་མ་ཡིན་པ་

འདི་ཆད་དུ་ཉེ་བར་འདུག་པས་དར་རྒྱས་ཆེ་བ་ཞིག་བྱུང་ན་བསྟན་རྒྱུན་ལ་ཕན་པར་འདུག་གི་དགོངས་པ་གཏད་ཅིང༌། ཕྲན་བུར་ཡང་འཆད་ཉན་འཕེལ་བར་བྱེད་དགོས་ཚུལ་གྱི་བསླབ་སྟོན་བརྩེ་བ་ཆེན་པོས་བསྐྱངས་པ་དང༌།
རང་ཉིད་ཀྱང་ཆོས་འདིའི་བསྟན་པ་ལ་ཕན་པ་ཞིག་བྱུང་ན་བསམ་པའི་ལྷག་བསམ་འབྲལ་མེད་དུ་ཡོད་གཤིས་སྔ་སོར་མི་གྲངས་དྲུག་ཅུ་སྐོར་ལ་བཀའ་རྒྱ་གྲོལ་ནས་བྱས་ཀྱང་འཆད་ཉན་གནང་ཐུབ་རིགས་བྱུང་མ་སོང་ཞིང༌།
དེ་རྗེས་རྩེ་གདོང་ཞབས་དྲུང་སྐུ་མཆེད་ལ་ཕུལ་སྐབས་སྐུ་གཞོན་པ། བསྙུན་གཞིའི་སྟབས་དང༌། འཕེན་ཡུལ་བ་སོགས་མཇལ་ཁ་ཞུ་མི་མང་བའི་ཐུགས་བྲེལ་ཆེ་གཤིས་ཁྱུག་ཙམ་ལས་བསམ་པ་དང་མཐུན་པའི་བཀའ་རྫོགས་ལུང་རྫོགས་ཞིག་མ་གྲུབ་པ་ནས།
ད་ལམ་ངེད་རང་གི་དབོན་འདི་རྗེ་དབོན་གོང་མའི་སྐུའི་རྣམ་སྤྲུལ་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་གི་ཐུགས་ཀྱི་འོད་ཟེར་འཕྲོས་པ་ཞིག་ཡིན་པས་བསྟན་རྒྱུན་ལ་ཕན་པ་ཞིག་ཨེ་འོང་བསམ་གོང་སའི་འཇལ་ཁར་བྱོན་པ་དང་བསྟུན་གོང་ས་སྐྱབས་མགོན་ཆེན་པོ་དྲུག་པར་མི་གྲངས་སོགས་ཀྱི་སྙན་འབུལ་ཞུས་པར་དབོན་རང་གིས་གཙོས་སུམ་ཅུ་སྐོར་ལ་བྱས་ཆོག་གི་བཀའ་གྲོལ་བ་དང༌།
ནུབ་གཅིག་ངེད་རང་གི་རྨི་ལམ་དུ་གཟིམས་ཆུང་ཉི་འོད་ཏུ་དགྱེས་མཛད་རྡོ་རྗེའི་དཀྱིལ་འཁོར་ཞིག་བཞེངས་འདུག་པའི་ཕྱོགས་ཤར་དུ་མར་མེ་སུམ་ཅུ་སྐོར་སྤར་འདུག་པར། གསལ་བ་བཞི་ལྔ་ཙམ་འདུག་པ་ནི་བཤད་སྒྲུབ་ཀྱི་བསྟན་པ་ལ་ཕན་པ་དེ་ཙམ་འོང་འདྲ་བསམ་པ་བཅས།
ན་སོ་རྒས་ཤིང་ལུས་གཅོང་བ་སོགས་གང་སྤྱིའི་སྟབས་འཆད་བདེ་བ་ཞིག་མི་འདུག་ཀྱང༌། ཆོས་འདི་ཉིད་ཡོངས་སུ་རྫོགས་པ་ཞིག་གྲུབ་ན་ལྔ་པ་ཆེན་པོའི་དགོངས་པ་

རྫོགས་ཤིང༌། རང་རེ་ཡང་འདུན་པ་ཚིམ་པ་ཞིག་འོང་འདུག་བསམ་ཨུ་ཚུགས་ཀྱི་འདུན་པ་ཡོད་ཐོག །ཞབས་དྲུང་དབོན་དང༌། ཆོས་རྗེ་རིན་པོ་ཆེ་སོགས་སྣོད་ལྡན་ཁ་ཤས་ཀྱིས་ཡང་ཡང་བསྐུལ་ནས་ལོ་མང་ཙམ་སོང་བ་དང༌།
ཉེ་ཆར་ནན་གྱིས་གསུང་ནན་ཆེ་བ་བཅས་ནག་པ་ཟླ་བའི་གཟའ་ཚེས་ལེགས་པར། ཞབས་དྲུང་དབོན་རིན་པོ་ཆེ་ངག་དབང་མཁྱེན་བརྩེ་རབ་བརྟན། ཉན་པོ་ནས་མཁས་ཤིང་གྲུབ་པའི་དབང་ཕྱུག་ཆོས་རྗེ་རིན་པོ་ཆེ་སྐུ་མཆེད།
མཁས་དབང་དམ་པ་གཟིམས་འོག་སློབ་དཔོན་པ་ཀུན་དགའ་ནོར་བུ། རིམ་གཉིས་མཐར་ཕྱིན་ཨོ་ཐོག་བླ་མ་ཆ་དཀར་ཧོ་ཐོག་ཐུ་སོགས་བླ་ཁག་བཅོ་ལྔ་གཙོར་གྱུར་གྱི་སྣོན་ལྡན་གྱི་སློབ་མ་སུམ་ཅུ་རྩ་གསུམ་ལ།
རྗེ་བཙུན་མཐུ་སྟོབས་དབང་ཕྱུག་བི་རཱུ་པར་བདག་མེད་ལྷ་མོ་བཅོ་ལྔས་མཁའ་འགྲོའི་ཞལ་རླངས་མ་ཡལ་བར་གནང་བའི་མན་ངག །གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ། ཁ་བའི་ལྗོངས་འདིར་ཐམས་ཅད་མཁྱེན་པ་འབྲོག་མི་ལོ་ཙཱ་བས་པཎ་ཆེན་གྷ་ཡ་དྷ་ར་ལས་གསན་ཏེ་རིམ་པར་འཕེལ་བ།
ཤིང་རྟའི་སྲོལ་འབྱེད་རྗེ་བཙུན་ས་སྐྱ་བ་ཡབ་སྲས་ཀྱི་དར་ཞིང་རྒྱས་པར་མཛད་པ། ཐུན་མོང་དུ་ངོར་རྫོང་གོང་དཀར་ཕྱོགས་སུ་མང་ནའང༌།
ཇི་སྐད་དུ། ཚར་ཆེན་རྡོ་རྗེ་འཆང་ཆེན་པོས། ང་དལ་འབྱོར་རྡོ་རྗེའི་ལུས་མཆོག་ཐོབ། །ཕ་མཚན་ལྡན་བླ་མས་རྗེས་སུ་བཟུང༌། །ལམ་ཚད་མ་སྙན་བརྒྱུད་བཞི་ལྡན་ཐོབ། །ད་གང་ལྟར་བྱས་ཀྱང་ཨེ་མ་ཧོ།
།ཞེས་དང༌། ཀུན་མཁྱེན་མཁྱེན་བརྩེས། དུས་ད་རེས་དམ་ཆོས་སྒོར་ཞུགས་ཀྱང། །ཆོས་ཚོགས་བཤད་སྦུན་པས་གཡེང་བའི་ཚེ། །ད་ཁྱེད་ཀྱི་ཐུགས་ཀྱི་རྒྱ་མཚོ་ལས། །ལམ་ཟབ་མོ་སྙན་བརྒྱུད་རིན་ཆེན་སྩལ།
།ད་ཁྱེད་

ཀྱི་བྱིན་རླབས་ཁོ་ན་ཡིས། །བདག་རྩེ་གཅིག་དམ་ཆོས་སྒྲུབ་འདོད་ཤར། །ཚེ་འདི་ཕྱིར་སྐྱིད་པའི་བརྟན་བརླིང་ཁེལ། །ཆོས་ཟབ་ཟབ་གཞན་ལ་སེམས་མ་ཤོར། །དོན་སྙན་བརྒྱུད་གདམས་པའི་བདུད་རྩིས་མྱོས། །ཞེས་གསུངས་པ་དང༌།
ཁམས་གསུམ་འགྲོ་བའི་སྐྱབས་མགོན་ངག་དབང་བློ་བཟང་རྒྱ་མཚོས། བདག་ཆེན་རྡོ་རྗེ་འཆང་གིས་གཏད་པའི་བསྟན། །འཛིན་མཁས་ཀུན་སྤངས་ཆོས་རྗེའི་ཐུགས་ཀྱི་སྲས། །བློ་གསལ་རྒྱ་མཚོའི་རྗེས་འབྲང་མ་གཏོགས་པར།
།ས་རྫུས་ཕལ་གྱིས་རྟོགས་པའི་སྐལ་བ་ཕྲ། །ཞེས་གསུང་པ་ལྟར། ཐུན་མོང་མ་ཡིན་པ་བདག་ཆེན་རྡོ་རྗེ་འཆང་གིས་ཡབ་འཇམ་དབྱངས་ཆེན་པོ་དང༌། །མཁན་ཆེན་དཀོན་མཆོག་བཟང་པོ། །ངོར་ཆེན་རྡོ་རྗེ་འཆང་གི་ཐུགས་སྲས་མུས་ཆེན་འཁོར་ལོ་སྡོམ་པ་དཀོན་མཆོག་རྒྱལ་མཚན་རྣམས་ལས་གསན་པ་རྗེ་བཙུན་ཀུན་སྤངས་ཆོས་རྗེ་དང༌།
ཚར་ཆེན་ཆོས་ཀྱི་རྒྱལ་པོ་ཡབ་སྲས་ལ་བཀའ་བབས་པ་གསང་བ་ལས་ཀྱང་ཆེས་གསང་བ་གསུང་ངག་རིན་པོ་ཆེ་ཟབ་མོ་སློབ་བཤད་ཀྱི་སྐོར་རྣམས་ཀུན་མཁྱེན་མཁྱེན་བརྩེའི་ཟིན་བྲིས་བཞིན་སྨིན་རྒྱས་སུ་བྱས་ཤིང༌།
དཔོན་སློབ་རྣམས་ཀྱིས་གསེར་གྱི་མཎྜལ། རྟེན་གསུམ། གསེར།
དངུལ། བླ་བྲེ། གོས། དར། ཇ། མཛོ། སྣམ་རས། ཁྲབ། རུང་མཐུན་གྱི་གོས་མང་བ་སོགས་དངོས་པོ་རྒྱུ་བཟང་ལ་དཔངས་མཐོ་བར་མཆོད་སྤྲིན་སྤྲོས་ཏེ་ཚར་ལུགས་ཐུན་མོང་མ་ཡིན་པའི་ཕྱག་ལེན་གྱིས་བརྒྱན་པ།
སྣང་གསུམ་གྱི་རིང་ལུང་ལ། བརྒྱུད་འདེབས་དངོས་གྲུབ་ཆར་འབེབས་སོགས་བླ་མ་བརྒྱུད་པའི་གསོལ་འདེབས་ཀྱི་རིགས། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཟིན་བྲིས་གསང་

ཆེན་བསྟན་པ་རྒྱས་བྱེད་ཅེས་བྱ་བ་ལས་གསུང་ངག་བྱོན་ཚུལ་ཁའུ་བྲག་རྫོང་པའི་བཞེད་པ་མ་ནོར་བ་དང༌། བྱུང་བའི་ཆོས་ལ་བཤད་སྒྲུབ་བྱ་ཚུལ་གཉིས་མཁྱེན་བརྩེས་མཛད་པ། ས་སྐྱ་པ་ཆེན་པོའི་རྣམ་ཐར་ནས་ངོར་ཆེན་ཡབ་སྲས་ཀྱི་བར་དང༌།
དེ་ནས་བདག་ཆེན་རྡོ་རྗེ་འཆང་ནས་ངེད་རང་གི་རྟོགས་བརྗོད་ཀྱི་བར་ཡོངས་སུ་རྫོགས་པར་བྱས་ཤིང༌། ཐུན་མོང་མ་ཡིན་པའི་མཎྜལ་དང༌། སྡོམ་གཟུང་གི་ཚིགས་བཅད་གཉིས་ཀ་ལ་བརྟེན་པ་རྒྱས་པའི་ལུགས་གཉིས་ཀྱི་སེམས་བསྐྱེད་ལེགས་པར་བྱས།
ཕྱི་དྲོ་སློབ་མ་རྗེས་འཛིན་དང༌། གསག་སྦྱོང་གི་དམིགས་པ་ཞིབ་ཏུ་ཕོག་སྟེ་སོ་སོར་ནན་ཏན་ཏུ་བསྒོམ་དགོས་པའི་བསླབ་བྱ་ཡང་དག་བྱས།
ངེད་བསྙེན་པ་ཁ་གསོ་དང་བུམ་ཆུ་ནུས་ལྡན་དུ་སྒྲུབ་པ་གྲོལ་ནས། སུམ་ལྡན་རྡོ་རྗེ་འཛིན་པ་དགེ་སློང་རིན་པོ་ཆེ་འདམ་ནས་ཆིབས་ཁ་བསྒྱུར་བར། མཛོད་པ་སོགས་ཕེབ་བསུར་བཏང་སྟེ། བླ་བྲང་དུ་སྤྱན་དྲངས།
གཞིས་ལེན་ཤིན་ཏུ་གཟབས་པ་དང༌། གསེར། ཇ། དར། རས། རྟ། མཛོ་མོ་སོགས་རྒྱས་པར་ཕུལ། ཆིབས་ཁ་བསྒྱུར་བར་ཆིབས་སྐྱེལ་ཞུས། དེ་ནས་དཔོན་སློབ་རྣམས་ལ་མུས་ཆེན་གྱི་མངོན་དཀྱིལ་ལ་ཚར་ཆེན་གྱི་ལྷན་ཐབས་དང༌།
སྙིང་པོ་བསྡུས་པ་སྦྱར་ཏེ་མཁན་ཆེན་དེ་ཉིད་ཀྱི་གསུང་རྒྱུན་ལྟར་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་ལ་བརྟེན་པའི་རྒྱུ་དུས་ཀྱི་དབང༌། དབང་ལྷ་སྤྱན་འདྲེན་གྱི་དུས་གཞལ་ཡས་ཁང་དང་ལྷ་སྣམ་གསུམ་གྱི་སྟེང་གདན་གསུམ་ཚང་བའི་ལྷ་ཚོགས་བཀོད་པ་དང༌།
སློབ་དཔོན་གྱི་དབང་གི་དུས་སློབ་མ་དབང་སྟེགས་ཀྱི་སྟེང་དུ་འཇོག་པ་སོགས་ཚར་ལུགས་ཀྱི་ཕྱག་ལེན་འཁྲུལ་མེད་བྱས།
དབང་དུས་སུ་ཐོབ་པའི་དམ་ཚིག་དང་སྡོམ་པ་མི་ཉམས་ཤིང་བསྲུང་བའི་ཕྱིར་རྡོ་རྗེ་ཐེག་པའི་རྩ་བ་དང་ཡན་ལག་གི་ལྟུང་བ་རྒྱ་ཆེར་

བཤད་པའི་རྣམ་བཤད་འཁྲུལ་སྤོང་རབ་གསལ་བདག་ཆེན་རྡོ་རྗེ་འཆང་གིས་མཛད་པ་སོགས་ཡི་གེ་མང་པོའི་ལུང༌། དབང་གི་ཡེ་ཤེས་ལ་ལོག་པར་རྟོག་པ་དགག་ཅིང་ལྟ་བ་སྐྱོན་མེད་དུ་བསྒྲུབ་པའི་ཕྱིར་ལྟ་བ་འཁོར་འདས་དབྱེར་མེད་ཀྱི་དམིགས་ཁྲིད་ཤིན་ཏུ་ཞིབ་པ།
བསྐྱེད་རིམ་གྱི་དམིགས་ཁྲིད་སེམས་འཛིན་དང་བཅས་པ་ཤིན་ཏུ་ཞིབ་པར་རྫོགས་འཕྲལ། ལམ་དུས་ཀྱི་དབང་བདག་ཆེན་རྡོ་རྗེ་འཆང་གི་ཡིག་ཆའི་ཐོག་ནས་ཕུལ།
བུམ་དབང་གི་ནང་བསྐྱེད་རིམ་དང༌། འཕོ་བ་བར་དོའི་བར་ཐམས་ཅད་མཁྱེན་བརྩེའི་ཟིན་བྲིས་བཞིན་དང༌། བུམ་དབང་གི་རྨི་ལམ། བར་དོ། །དབང་གོང་མ་གསུམ་གྱི་ཁྲིད་རིགས་བརྒྱའི་ཁྱབ་བདག་ཁམས་གསུམ་ཆོས་ཀྱི་རྒྱལ་པོ་ལྔ་པ་ཆེན་པོས་མཛད་པ་ལྟར་བདག་བྱིན་རླབས་རླུང་གཏུམ་མོ་དྲོད་རྟགས་ཀྱི་ཁྲིད།
ཕོ་ཉའི་ལམ་ཞེས་པ་འདུས་པ་བར་པ་དཀྱིལ་འཁོར་འཁོར་ལོ་འབྱུང་བཞི་ལུགས་འབྱུང་ལུགས་ལྡོག་ཏུ་བསྒོམ་པ།
ཁམས་འདུས་པ་ཐ་མ་སྐྱོན་མེད་གཉུག་མ་ཡེ་ཤེས་ཀྱི་ཁྲིད་དམ། རྦ་རླབས་གསུམ་གྱི་ཁྲིད་དང་བཅས་པའི་དབང་བཞི་རེ་རེ་ལའང་ལམ། ལྟ་བ། གྲུབ་མཐའ། འདའ་ཁ་མ། བར་དོ། རྨི་ལམ། སྒྱུ་ལུས་དང་བཅས་པ་དབང་པོ་རབ་འབྲིང་ཐ་མའི་ལམ་ཚང་བ་སླ་བཅོས་དང་བཤད་ཡམས་སུ་མ་སོང་བའི་མྱོང་ཁྲིད་དུ་ཕུལ་ཞིང༌།
དེ་དག་གི་ཆ་ལག་ཏུ། བདག་མེད་མའི་བྱིན་རླབས། ལམ་སྦས་བཤད། ལམ་ཟབ་ཕྱི་ནང༌། བིར་སྲུང་ཕྱི་ནང༌། རྣམ་འཇོམས་བིར་ལུགས།
བརྡ་ཆིག་བརྒྱུད། བརྡ་དོན་གསལ་བ། སྒྲུབ་པ་ལུང་བྱིན། བླ་མ་རིན་འབྱུང༌། ཚར་གསུམ་ཁུག་པ། གསང་བཅུའི་རྒྱས་གདབ་ཀྱི་བར་ཡོངས་སུ་རྫོགས་པ་རྗེ་བཙུན་གོང་མ་དང་འཇམ་དབྱངས་མཁྱེན་བརྩེའི་ཡི་གེ་ལས་ཇི་

ལྟར་བྱུང་བ་བཞིན་དུ་ཕུལ། རྒྱབ་སྐྱོར་ལུང་ལ་ཇོ་ལྕགས་མ་གཙོ་བོར་གྱུར་པའི་ལམ་འབྲས་གླེགས་བམ་ཁ་སྐོང་དང་བཅས་པ། རྗེ་བཙུན་གོང་མ་རྣམས་ཀྱི་ཡི་གེ་མང་པོའི་ལུང༌། བླ་མ་ལྔ་བཅུ་པའི་འགྲེལ་པ་དངོས་གྲུབ་སྒོ་འབྱེད་སོགས་ཚར་ཆེན་ཡབ་སྲས་ཀྱིས་མཛད་པའི་ཡི་གེ་མང་པོ།
།གོང་གི་ཁྲིད་ཡིག་རྣམས་ཡོངས་སུ་རྫོགས་པའི་ལུང༌། བསྐྱེད་རྫོགས་ཀྱི་རྣམ་བཤད་ཚར་ཆེན་གྱིས་མཛད་པ། གསུང་གི་བཀྲ་ཤིས་ཚར་ཆེན་ཆོས་ཀྱི་རྒྱལ་པོས་མཛད་པ་སོགས་མདོར་ན་མཁན་ཆེན་དེ་ཉིད་ཀྱིས་ངེད་རང་ལ་གསུང་ངག་སློབ་བཤད་ཀྱི་ཆོས་སྐོར་གནང་བ་རྣམས་གཅིག་ཀྱང་མ་ལུས་པར་ཕུལ་ཞིང༌།
ལྔ་པ་ཆེན་པོས་མཁན་ཆེན་དེ་ཉིད་ལ་གནང་བའི་ཕྱག་དཔེ་རྣམས་ངེད་རང་ལ་བསྔགས་བརྗོད་བཅས་བཀའ་དྲིན་བསྐྱངས་བྱུང་བའང་ཆོས་བདག་པོར་སྦྲོད་པའི་ཚུལ་གྱིས་ས་སྐྱ་པའི་བསྟན་པ་སྤྱི་དང༌།
བྱེ་བྲག་ཟབ་མོ་སློབ་བཤད་པའི་བསྟན་པ་གོང་ས་ལྔ་པ་ཆེན་པོའི་བསླབ་སྟོན་ལྟར་སློབ་བཤད་ཀྱི་བསྟན་པ་གསལ་བར་མཛད་དགོས་པའི་སྙན་འབུལ་བཅས་ཕྱག་དཔེ་རྣམས་ཀྱང་ཞབས་དྲུང་དབོན་རིན་པོ་ཆེར་ཕུལ་ལོ།
།བདག་མེད་མཁའ་འགྲོའི་ཞལ་དྲོད་ཛ་ཧུའི་རྒྱུན།
།རྣལ་འབྱོར་དབང་ཕྱུག་ཐུགས་ཀྱི་རྒྱ་མཚོར་འཁྱིལ། །དེ་ལས་རྗེས་འབྲང་ཆུ་ཀླུང་བྱེ་བ་བརྒྱས། །འཕགས་བོད་འཛིན་མའི་ཁྱོན་ཀུན་དོག་པོར་བྱས། །འཇིགས་བྲལ་སྟོགས་བཅུའི་བདག་ཉིད་བི་རཱུའི་ཞབས།
།བྱང་ཕྱོགས་ཁ་བ་རི་པའི་དཔུང་གཉེན་དུ། །ལེགས་བྱོན་ས་སྐྱའི་འཇམ་མགོན་རྗེས་འབྲང་གིས། །ཚུལ་འདི་ཉི་ཟླ་ལྟ་བུར་གསལ་བར་མཛད། །ཐུན་མོང་གཏམ་གྱི་བ་ཚྭའི་རྫིང་བུའི་ཁྲོད། །ཚོགས་བཤད་འདམ་སྐྱེས་གཞོན་ནུ་ཆེས་མང་ཡང༌།
།གསང་ཆེན་སློབ་བཤད་ཨུ་དུམྺརའི་བཅུད། །བློ་གསལ་རྒྱ་མཚོ་རྗེས་འབྲང་བཅས་ལས་སུ། །ཁྱབ་བདག་སྐུ་བཞིའི་བདག་ཉིད་

ཧེ་རུ་ཀ །ངུར་སྨྲིག་བླ་གོས་འཛིན་པ་ཞྭ་ལུ་པའི། དྲིན་ལས་ཐུབ་བསྟན་ཡོངས་རྫོགས་ཉམས་ལེན་འདི། །བུམ་པ་གང་བྱོར་ཐོབ་པ་ཁོ་བོ་ཙམ། །ད་ལམ་ཐམས་ཅད་མཁྱེན་པ་མཁྱེན་བརྩེའི་ཞབས། །རང་བསྟན་སྤེལ་ཕྱིར་བསམ་བཞིན་སྤྲུལ་པའི་གར།
།ལེགས་བསྒྱུར་རིགས་དབོན་མཁྱེན་བརྩེ་རབ་བརྟན་ལ། །ཟབ་ཆོས་ཡོངས་རྫོགས་བདག་པོ་ཉིད་ལ་སྤྲད། །ཨ་ཧོ་སྐལ་བཟང་སྣོད་ལྡན་བློ་གསལ་རྣམས། །ཡོངས་རྫོགས་གདམས་པའི་སྙིང་པོ་བསྟན་ཟིན་གྱི།
།འདི་སྣང་ཚེ་འདིའི་བྱ་བས་མ་གཡེངས་པར། །རྩེ་གཅིག་ཉམས་སུ་ལོང་ཞིག་སྙིང་གི་བུ། །རང་བཟོའི་བཤད་ཡམས་བསྒྲིགས་པའི་ཟླ་ཟེར་གྱིས། །སྣོད་ལྡན་ཡིད་ཀྱི་འདབ་མ་ཅི་ཞིག་བཞད།
།སློབ་བཤད་ཉིན་བྱེད་སྣང་བ་འདི་ཤར་ཚེ། །བློ་གསལ་སྙིང་གི་པད་དཀར་རང་དབང་ཅི། །གསུང་ངག་གི་ཆོས་ར་ཞག་ལྔ་དྲུག་ཙམ་ནས་ཚུགས་རྩིས་ནས། ཟླ་གཅིག་ལྷག་ཙམ་གྱི་རིང་ནད་རོ་ལྡང་བ་ཡ་མར་བབས་པའི་སེམས་མི་བདེ་བ་སོགས་ལྷོངས་ཆེ་བར་བྱུང་སྐབས།
ཉན་པོ་ནས་གྲུབ་པའི་དབང་ཕྱུག་ཆོས་རྗེ་རིན་པོ་ཆེ་བཞུགས་ཡོད་པས་ཚེ་དབང་བརྒྱ་རྩ། རྟ་མགྲིན། ཕྱག་རྡོར། འབྱུང་འདུལ། རྣམ་འཇོམས་བྱབ་ཁྲུས་གནང་ཞིང༌།
དབོན་རིན་པོ་ཆེས་མཛོད་པ་དང༌། གཉེར་པ་ངག་དབང་ལ་བསླབ་སྟོན་གནང་སྡེ་བཀའ་འགྱུར་སོགས་ཆོས་སྒྲོགས། བསྐང་བ་བརྒྱ་རྩ་ཁ་ཤས། བརྒྱ་བཞི། གཏོར་ཆེན་སོགས་རིམ་གྲོའི་རིགས་དང༌། འཚོ་མཛད་དོན་གྲུབ་ཆོས་ཞུ་བར་ཡོད་གཤིས་སྨན་གྱི་འཕྲོད་བསྟེན་མཛད་པ་དང༌།
རིན་སྡིངས་ནས་ཚ་མོ་ཆོས་མཛད་མ་གཉིས་ཀྱིས་གཙོས་བཙུན་མ་རྣམས་ཀྱིས་རྟེན་འབྱུང་བྱས་པས་རིམ་བདེར་སོང༌། མཐོང་སྣང་ལ་

གཟིམས་ཆུང་ཉི་འོད་དུ་བནྡེ་རིགས་མི་གཅིག་པ་དུ་མ་འཚང་བ་དང༌། གཡས་གཡོན་དུ་རྒྱུག་པ་སོགས་བྱུང་སྐབས་དཔལ་ལྡན་ལྷ་མོའི་དྲེའུ་རྒྱུན་དུ་རྒྱུག་ཅིང༌། སྐབས་འགར་ལྷ་མོ་ཉིད་སྐུ་མདོག་སྔོ་ནག་རྒྱན་ཕྱག་མཚན་ཡོངས་རྫོགས་དང༌།
ཆུ་སྲིན་མའང་ཁྲག་མདོག་ལྟ་བུར་མཐོང་ཞིང༌། དམ་ཅན་པུ་ཏྲ་ཉིད་ཧ་ལ་ནག་པོ་ལྟར་རལ་གྲི་དང་ཞགས་པ་ཐོགས་པ་མངོན་སུམ་དུ་མཐོང་བས་རིམ་གྱིས་དྲག་ཏུ་སོང་སྐབས། ནུབ་གཅིག་རྨི་ལམ་དུ་གཟིམས་ཆུང་གི་གུང་ན་ཁྲི་མཐོ་བ་ཞིག་གི་སྟེང་དུ་རྗེ་བཙུན་ཆེན་པོ་རྡོ་རྗེ་དང་དྲིལ་བུ་བསྣམས་ཤིང༌།
སྐུའི་གཡས་གཡོན་དུ་དགེ་བསྙེན་གྱི་ཚུལ་གཉིས་བཞུགས་འདུག་པ། གཅིག་ཞུ་བྱས་ཡིན་འདུག་ཅིང༌།
གཅིག་ཟངས་ཚ་ཨེ་ཡིན་བསམ་པ་བྱུང༌། མོས་གུས་ཀྱིས་ལངས་ཏེ་གསོལ་བ་རྩེ་གཅིག་ཏུ་འདེབས་པ་ཞིག་བྱུང་བ་ནི་སྣོད་ལྡན་གྱི་སློབ་མར་སློབ་བཤད་ཕུལ་བས་མཉེས་ཤིང་བར་ཆད་ཞི་བའི་ཕྱིར་བྱིན་རླབས་གནང་བར་མངོན།
དཔོན་སློབ་རྣམས་ཀྱིས་ཚེ་སྦྱིན་ཡིད་བཞིན་འཁོར་ལོ་ལ་བརྟེན་པའི་རྟེན་འབྱུང་དང༌། དངོས་པོའི་མཎྜལ་རྒྱས་པར་གནང་སྟེ་རིང་པོར་སྡོད་དགོས་པའི་གསུང་ནན་ཆེ་བར་མཛད་པར་ངེད་རང་སོ་སྐྱེར་སོང་བས་ཁས་ལེན་ག་ལ་ཞུ་ནུས་ཀྱང་དེ་ཁའི་འདུན་པ་ཙམ་ཞུ་བའི་ཁས་བླངས།
ཆོས་གེགས་མེད་དུ་གྲུབ་པའི་གཏང་རག་ཏུ་བསྟན་སྲུང་རྒྱ་མཚོར་རྟེན་རྫས་སོགས་ཡིད་འགུལ་བ་བཤམས་ཏེ་གཏང་རག་གི་བསྐང་བ་རྒྱས་པར་ཕུལ།
མཁའ་འགྲོ་ལྔ་མཉེས་པར་བྱེད་པའི་ཚོགས་ཀྱི་འཁོར་ལོ་རྒྱ་ཆེན་པོ་བསྐོར་བའི་ཞབས་ཏོག་མཛོད་པ་ལྷུན་གྲུབ་ཀྱིས་རྒྱ་ཆེ་ཞིང་དཔངས་མཐོ་བ་ཤིན་ཏུ་བཟབས་པར་ཞུས། མ་ནས་མཛོད་པ་འདི་ལོ་བཅུ་གཅིག་ནས་འཁྲིས་སུ་བཅར་བའི་གཡོག་འགྲུས་པ་བྱས་ཤིང༌།
ལྷག་པར་མཛོད་པ་དང༌། ནད་གཡོག །སྒེར་

ནས་ཟས་ཀྱི་འཕྲོད་བསྟེན། དབྱར་དགུན་གྱི་མལ་ཆ། རྟེན་བཞེངས་ཆེ་བ་བྱེད་སྐབས་རྒྱུ་ཆ་དང་སྟོན་མོ་དཔངས་མཐོ་བ། རིམ་གྲོ་དང་རྟེན་འབྱུང་སོགས་རྒྱུན་མར་བསྒྲུབས་པས་བླ་མ་རྣམས་ཀྱི་ཉེ་གནས་གྱི་མིག་ལྟོས་ལ་ཕན་པ་ཞིག་ཡིན།
དཔོན་སློབ་ཚང་མས་དེ་ལྟར་བསྒྲུབས་པའི་དགེ་བའི་རྩ་བ་ཕ་མ་རིགས་དྲུག་གིས་བསྡུས་པའི་སེམས་ཅན་ཐམས་ཅད་ཀྱི་དོན་དུ་བསྔོ་བ་དང༌། བསྟན་འགྲོ་ལ་ཕན་བདེ་འབྱུང་བའི་ཕྱིར་སྨོན་ལམ་བཀྲ་ཤིས་ཀྱིས་མཐའ་བརྒྱན་པར་བྱས།
འདི་སྐབས་སྒོ་མོ་བླ་མ་ཡོན་ཏན་གྱིས་གསུང་ངག་བོད་དུ་འགྱུར་མཛད་ཀྱི་པཎྜི་ཏ་ཆེན་པོ་ག་ཡ་དྷ་ར་དང༌། ཐམས་ཅད་མཁྱེན་པ་འབྲོག་མི་ལོ་ཙཱ་བ། ཤིང་རྟའི་སྲོལ་འབྱེད་རྡོ་རྗེ་འཆང་བླ་ཆེན་ས་སྐྱ་པ་སོགས་ཀྱི་སྐུ་ཁྱད་མཚར་དེ་ཁར་མཁོ་འོང་འདྲ་ཟེར་བསླུར་བཏང་བྱུང་བ་ནི།
རིགས་བརྒྱའི་ཁྱབ་བདག་ལྔ་པ་ཆེན་པོས། གསུང་ངག་སློབ་བཤད་ཉིན་བྱེད་དཀྱིལ་འཁོར་རྒྱས།
།གངས་ཅན་རྨོངས་པའི་སྨག་རུམ་ཉེར་སངས་ནས། །སྙན་བརྒྱུད་བཤད་སྒྲུབ་སྣང་བ་འོད་པོ་ཆེ། །ཐུབ་བསྟན་མི་ནུབ་དེ་སྲིད་དར་གྱུར་ཅིག །ཅེས་གསུངས་པ་ལྟར་དར་ཞིང་རྒྱས་པའི་རྟེན་འབྲེལ་དུ་སེམས།
ཆོས་ར་གྲོལ་ནས་ཀློང་ནག་སྐུ་སྐྱེ་བླ་མ་མཆོག་ལེགས། །ཆེ་བ་བླ་མ་མཁྱེན་རབ་དང༌། མཁྱེན་རབ་ཕུན་ཚོགས་སོགས་འགྲུལ་པ་མང་ཙམ་ཕྱིར་ལོག་པར་བྱིན་རྟེན་དང༌། གོས་སྣམ་སོགས་སྟེར་ཆ་དང༌།
བསྟན་པའི་ཞབས་འདེགས་ལ་བརྩོན་པ་དགོས་ཚུལ་གྱི་བཀོད་པ་བཅས་བརྫོངས། སྒོམ་ཁང་ནས་ཚ་བོ་ཆོས་མཛད་མཆེད་ཀྱིས་གྲྭ་བསྒྲིགས་མཛད་དེ། གྲྭ་རིགས་རྣམས་རྟེན་འབྱུང་དུ་བྱུང་བར་ངོས་འཕྲད་དང་རྗེས་གནང་སོགས་བྱས་ཤིང༌།
མགོན་

ཁང་དུ་སྤྱན་གཟིགས་ལ་མི་ལྤགས་ཀྱིས་གཡོགས་པའི་བདུད་ཀྱི་ཀླད་པ་འགེམས་པའི་རྔམ་བརྗིད་ཆེ་བར་ཕུལ། ཁྱུང་འབུམ་གྱི་བླ་མའི་གདན་སར་འབུལ་དཔོན་བླ་མ་རིག་འཛིན་དཔོན་སློབ་ལ་རྟ་ཁལ་བླ་ཆས་རྒྱས་པར་སྤྲད་ཅིང༌།
སྒར་གཞིས་ཁམས་རང་ལ་ཡོད་པས་མཁོ་བའི་ཡོ་བྱད་རྣམས་སྤྲད་ནས་བཀྲ་ཤིས་ཀྱི་ནས་གཏོར། བླ་བྲང་བླ་མ་ཕྱིར་ལོག་པ་དང༌། ངེད་རང་གི་འབུལ་སྡུད་ཚ་བ་བླ་མ་བསྟན་འཛིན་སོགས་ལ་གོས་རྒྱུག་དང༌།
བྱིན་རྟེན་གང་ལེགས་སྤྲད་ཅིང༌། གང་སྤྱིའི་བཀོད་པ་བཅས་རྫོང་བདའ་བྱས། ཚ་བོ་ཚོང་དཔོན་གཉིས་དགའ་ཡབ་སྲས་ཚོང་ནས་འཁོར་བ་དང་ཕྲད་ཅིག་གང་སྤྱིའི་འཕྲོས་གླིང་རྒྱས་པར་བྱུང༌། དགོན་ལགས་སྦུག་ནས་ཀྱང་གྲྭ་རིགས་རྣམས་ངོས་འཕྲད་དང་རྟེན་འབྱུང་དུ་བྱུང་བར་རྡོ་རྗེ་ཕག་མོའི་རྗེས་གནང་དང༌།
བསྙེན་གནས་དང༌། མ་ཎིའི་ལུང་བྱས། དབུས་གཙང་ཁམས་སོག །ཨ་མདོ་རྣམས་ནས་བླ་ཁག་གྲྭ་རིགས། དཔོན་ཁག
།ཡོན་བདག་རྣམས་ཀྱིས་བྱིན་པའི་དངོས་པོ་རྣམས། སྟེར་མི་དེ་དག་གཙོ་བོར་གྱུར་པའི་ཕ་མ་རིགས་དྲུག་གི་སེམས་ཅན་རྣམས་ཀྱི་ཚོགས་གསག་སྒྲིབ་སྦྱང་གི་སེམས་བསྐྱེད་ཀྱིས་བླ་མ་དང༌། དགེ་འདུན་གྱི་སྡེ་ལ་བསྙེན་བཀུར།
སྐུ་གསུང་ཐུགས་ཀྱི་རྟེན་བཞེངས་པ། མཆོད་རྫས་བསྐྲུན་པ། ཆོས་སྡེའི་འཛིན་སྐྱོང་དུ་གཏོང་བ་སོགས། བདག་གཞན་གྱི་རིམ་གྲོ། དགེ་རྩ། ཐ་ན་སློང་མོ་བ་རྣམས་ལའང་ཅི་ནུས་བྱིན་ཞིང༌།
དགེ་སྦྱོར་གྱི་དུས་འོད་ཟེར་སྤྲོ་བསྡུ། བསྔོ་སྨོན་གྱི་རྒྱས་འདེབས་མཁའ་ཁྱབ་ཀྱི་སེམས་ཅན་ལ་འདུན་པ་དང་མ་བྲལ་བར་བྱེད་པ་ལས་རང་དོན་དུ་ཁ་ཟས་དང་གོས་སོགས་ཀྱང་གང་བྱུང་ཙམ་ལ་ལོངས་སྤྱོད་པ་ལས་དོན་དུ་མི་གཉེར་བ་ཤེས་ལྡན་རྣམས་ཀྱི་གཟིགས་པ་འདི་ཁ་ཕྱི་ནང་མེད་པ་ཡིན་

ཞིང༌། བྱ་བའི་གཙོ་བོར་ནི་དུས་གསུམ་རྒྱལ་བའི་སྤྱི་གཟུགས་ཁམས་གསུམ་ཆོས་ཀྱི་རྒྱལ་པོ་རིགས་བརྒྱའི་ཁྱབ་བདག་ལྔ་པ་ཆེན་པོ་དང༌། བྱང་ཆུབ་བར་ཀྱི་སྐྱབས་མགོན་དཀྱིལ་འཁོར་རྒྱ་མཚོའི་དབང་ཕྱུག་མཚན་བརྗོད་པར་དཀའ་བ་མཁྱེན་རབ་བསྟན་འཛིན་བཟང་པོ་ཁུ་དབོན།
ཁྱབ་བདག་དགྱེས་མཛད་རྡོ་རྗེ་ཞྭ་ལུ་བ། རྡོ་རྗེ་འཆང་འཇམ་མགོན་ཆོས་ཀྱི་རྒྱལ་པོ་ས་སྐྱ་པ་སྐུ་མཆེད་ཡབ་སྲས་རྣམས་གཙོ་བོར་གྱུར་པའི་ཡོངས་འཛིན་དམ་པ་ཉི་ཤུ་རྩ་ལྔ་ལས་དམ་པའི་ཆོས་ཀྱི་བདུད་རྩི་ཐོབ་པ་རྣམས་རང་ཉིད་ཀྱིས་ཅི་ནུས་སུ་ཉམས་སུ་བླངས་ཤིང༌།
གཞན་བཤད་པའང་སོ་སོའི་ཕྱག་ལེན་མ་ཉམས་པར་ལམ་འབྲས་བུ་དང་བཅས་པའི་གདམས་པ་ཡོངས་སུ་རྫོགས་པ་ཉེར་ལྔ།
མཁའ་སྤྱོད་གཙོ་མོའི་ཁྲིད་ཚར་བཅུ་བདུན། ནི་གུ། ཚེམས་བུ་ལུགས་ཀྱི་དམར་ཁྲིད། ཚེ་ཁྲིད། གཅོད་ཁྲིད། ཞེན་པ་བཞི་བྲལ། ཚེ་ཁྲིད་ཟླ་བའི་རྒྱུན་རྣམས་ཤིན་ཏུ་མང་བ།
གུར་གྱི་བྲག་རྫོང་མའི་ཕྱི་ནང་གི་ཁྲིད་ཚར་ལྔ། གསང་ཁྲིད་ཚར་གསུམ། ཞལ་གྱི་གསང་ཁྲིད་གཅིག །ཚེ་ཁྲིད་གསུམ། དྲིལ་བུའི་རིམ་ལྔ་དང༌། ནག་པོ་རིམ་བཞི། བདེ་མཆོག་དཀར་པོའི་ཚེ་ཁྲིད། བཀའ་གདམས་ལྷ་བཞིའི་ཁྲིད་རྣམས་ཁ་ཤས།
སྨིན་བྱེད་དབང་གི་སྐོར་ལ་ཀྱེ་རྡོར་མན་ངག་ལུགས་ཚར་དྲུག་བརྒྱ་སྐོར་ལས་མི་ཉུང་བ། ལམ་དུས་ཀྱི་དབང་ལྔ་བརྒྱ་སྐོར། མཁའ་སྤྱོད་མའི་བྱིན་རླབས་དྲུག་བརྒྱ་སྐོར།
ལམ་ཟབ་དང༌། བིར་སྲུང་གི་བྱིན་རླབས་སོགས་ལྔ་བརྒྱ་ལྷག་པ། བདག་མེད་མའི་བྱིན་རླབས། རྣམ་འཇོམས་བིར་ལུགས། ལམ་ཟབ། བིར་སྲུང་ཕྱི་ནང༌། ལམ་སྦས་བཤད། བླ་མ་རིན་འབྱུང༌། བརྡ་ཆིག་བརྒྱུད། བརྡ་དོན་གསལ་བ།
སྒྲུབ་པ་ལུང་སྦྱིན།

ཨཥྟཱའི་བཟླས་ལུང༌། རྟེན་འབྲེལ་བྱིན་རླབས། ཚར་གསུམ་ཁུག་པ་རྣམས་མང་བ། དཔལ་རྡོ་རྗེ་ཕྲེང་བ་ཚར་བཅུ་བདུན། དུས་འཁོར་ཟུར་བཀའ་ཚར་གསུམ། མཁའ་འགྲོ་རྒྱ་མཚོ་ཚར་བཅོ་ལྔ། བདེ་མཆོག་ལོ་ནག་གཉིས།
དྲིལ་བུ་ལུས་དཀྱིལ། གསང་འདུས་འཇམ་རྡོར་དང༌། སྤྱན་རས་གཟིགས། འཇིགས་བྱེད་རོ་ལངས་བརྒྱད་སྐོར། གཤེད་དམར་ལྷ་ལྔ། ཕྱག་རྡོར་གོས་སྔོན། གྲི་གུག་ལྷ་ལྔ། ལྷ་བརྒྱད་དང༌། ལྷ་མགོན་བཅུ་གཉིས་མ་རྣམས་ཚར་མང་ཙམ།
སྦྱོང་རྒྱུད་དཀྱིལ་འཁོར་བཅུ་གཉིས་ཚར་སུམ་བརྒྱ་སྐོར། ཚེ་དཔག་ལྷ་དགུ། མི་འཁྲུགས་པ། ཀུན་རིག །རྣམ་འཇོམས་དཀར་པོ། འཆི་བདག་འཇོམས་པ། འཆི་མེད་རྔ་སྒྲ། རིགས་གསུམ་སྤྱི་དབང༌།
འཇམ་དབྱངས་ཨ་ར་པ་ཙ་ན་ལྷ་ལྔ། བཅུ་གཅིག་ཞལ་རྣམས་ཀྱི་དབང་ཤིན་ཏུ་མང་བ། རྗེས་གནང་ལ། སྒྲུབ་ཐབས་རྒྱ་མཚོ། བརྒྱ་རྩ། གྲུབ་ཆེན་བརྒྱད་ཅུ། སྒྲོལ་མ་ཉེར་གཅིག་རྣམས་ཀྱི་རྗེས་གནང་སུམ་ཅུ་སྐོར་རེ།
རྣམ་རྒྱལ། རྣམ་འཇོམས། སྒྲོལ་དཀར། རྟ་མགྲིན་གྱི་རིགས་མང་བ། ཕྱག་རྡོར་གྱི་རིགས་མང་བ། གསེར་ཆོས་རྣམས་དང༌། ཟབ་ཆོས་ཟུར་བཀའི་རིགས་ཤིན་ཏུ་མང་བ། གྲུབ་ཐོབ། གྲུབ་རྒྱལ་མ་སོགས་ཚེ་དབང་གི་རིགས་ཤིན་ཏུ་མང་བ།
དམར་པོ་སྐོར་གསུམ། དམར་མོ་སྐོར་གསུམ། དམར་ཆུང་སྐོར་གསུམ། དཔྱལ་ལུགས་ཀྱི་ཕག་མོ་སྐོར་གསུམ། དྲིལ་བུ་རིམ་ལྔ། བདེ་མཆོག་དཀར་པོ། །བཀའ་གདམས་ཐིག་ལེ་བཅུ་དྲུག
།ཁྱུང་ཁྲ་ནག །དུར་བདག །ཞང་བློན། སྨན་བླ། ལྷ་མོ། རྣམ་སྲས་སོགས་ཟུར་བཀའི་རིགས་མང་བ། །རྙིང་མའི་སྐོར་ལ། དཔྱལ་ཕུར། རྟ་མགྲིན་ཡང་གསང༌། གུར་དྲག་

ཉང་ལུགས་ཀྱི་དཀྱིལ་འཁོར་དང་རྗེས་གནང༌། ལུ་གུ་རྒྱུད། གཏོར་དབང༌། བྱིན་རླབས། གུ་རུ་དཀོན་མཆོག །དཀོན་མཆོག་སྤྱི་འདུས། བྱང་གཏེར་འཆི་མེད་འོད་སྣང་དང་ལྕགས་སྡོང་མ། གྲུབ་ཐོབ་ཚེ་དབང་སོགས་དབང༌།
རྗེས་གནང༌། ལུང་སོགས་ཤིན་ཏུ་མང་བ། ལུང་གི་སྐོར་ལ་ལམ་འབྲས་བུ་དང་བཅས་པའི་གླེགས་བམ་པོད་སེར། པོད་ནག་མ། པོད་དམར། པོད་སྔོན་མ་སོགས་ལུང་གི་རིགས། རྣམ་ཐར་གྱི་རིགས། ཕྲེང་བ་སྐོར་གསུམ།
ས་སྐྱ་བཀའ་འབུམ། ངོར་ཆེན་བཀའ་འབུམ། རོང་སྟོན་ཆེན་པོའི་བཀའ་འབུམ་ཐོར་བུ། སངས་རིན་བཀའ་འབུམ་སོགས་དབང་ལུང་རིགས་གཏད་འགའ་ཁོར་ཡུག་ཏུ་བྱས་པས་བསྟན་རྒྱུན་དང་ཉེ་འཁོར་ལ་དགོངས་གསན་མཁན་ཀྱང་མང་བ་ཞིག་བྱུང་བ།
གཙོ་བོར་གྱུར་པ་ནི་གདན་ས་ནས་རིགས་བརྒྱའི་ཁྱབ་བདག་ཁམས་གསུམ་ཆོས་ཀྱི་རྒྱལ་པོ་ཀུན་དགའི་མཚན་ཅན། རྩེ་གདོང་ནས་འཇམ་དབྱངས་སྐུ་མཆེད། དྲིན་ཆེན་ཁྱབ་བདག་ཞྭ་ལུ་པ་ཆེན་པོ།
།ཆོས་ཀྱི་རྒྱལ་པོ་འཇམ་དབྱངས་གཙང་ཁ་པ་ཆེན་པོའི་རྒྱལ་ཚབ་དགའ་ལྡན་ཁྲི་རིན་པོ་ཆེ་སྔ་ཕྱི་གཉིས། སྔ་འགྱུར་བསྟན་པའི་མངའ་བདག་རྡོ་རྗེ་བྲག་རིག་འཛིན་སྤྲུལ་པའི་སྐུ་མཆོག །རིག་འཛིན་པདྨའི་རྒྱལ་ཚབ་ཨོ་རྒྱན་གཏེར་བདག་གླིང་པ།
འ་ཞྭའི་རྡོ་རྗེ་འཛིན་པ་ཆེན་པོ་ནམ་མཁའ་བསོད་ནམས་དབང་གི་རྒྱལ་པོ། །ཟུར་ཐམས་ཅད་མཁྱེན་པའི་མཆོག་གི་སྤྲུལ་པའི་སྐུ། གོང་ས་སྐྱབས་མགོན་ཆེན་པོའི་མཆོད་དཔོན་བྱམས་གླིང་མཁན་ཆེན།
དཀྱིལ་འཁོར་རྒྱ་མཚོའི་དབང་ཕྱུག་དགེ་སློང་རིན་པོ་ཆེ། སྐྱབས་མགོན་ཆེན་པོའི་བླ་སྨན་འཚོ་མཛད་སྨན་པའི་རྒྱལ་པོ་དར་མོ་ནས། གསུམ་ལྡན་རྡོ་རྗེ་འཛིན་པ་གཟིམས་དཔོན་ངག་དབང་དཀོན་མཆོག་

གསོལ་དཔོན་ཆེན་མོ་སྔགས་རམས་པ། མཁས་དབང་རྣམ་གླིང་པཎ་ཆེན། གནས་ལྔ་རིག་པའི་མཐར་སོན་པཎྜི་ཏ་འདར་ལོ། འཁོར་ལོས་སྒྱུར་བ་ཆེན་པོའི་དྲུང་ཡིག་བསྟན་འཛིན་དབང་པོ་དང༌། འཇམ་དབྱངས་དབང་པོ། མགྲོན་གཉེར་ཆེན་མོ།
རྟ་ར་མདོ་པ། འཛམ་གླིང་འདུས་སྡེ་རྣམས་ཀྱི་གཙུག་རྒྱན། མཁས་བཙུན་ནུས་པའི་བདག་ཉིད། ངེས་གསང་ཆོས་ཀྱི་འབྱུང་གནས་སྐུ་ཞབས་གྲྭ་ཚང་ནས་རྡོ་རྗེ་འཛིན་པ་ཕྱག་རྡོར་དབང་ཕྱུག་དང༌།
རབ་འབྱམས་པ་སྐྱེས་མཆོག་སོགས་རྡོ་རྗེ་འཛིན་པ་ཉི་ཤུ་སྐོར། གསང་ཆེན་ཆོས་ཀྱི་འབྱུང་གནས་ཨེ་ཝཾ་ཆོས་ལྡན་གྱི་མཁན་ཆེན་ལྷུན་གྲུབ་དཔལ་ལྡན་དང༌། དཀྱིལ་འཁོར་རྒྱ་མཚོའི་མངའ་བདག་སངས་རྒྱས་ཕུན་ཚོགས་སོགས་བཞི།
མཁས་པའི་དབང་ཕྱུག་བཀྲ་ཤིས་དཔལ་ལྡན། ཐར་རྩེ་སྒྲུབ་ཁང༌། ཁང་གསར་ཞབས་དྲུང་སོགས་བླ་ཁག་ཁ་ཤས། སངས་རྒྱས་གཉིས་པ་བུ་སྟོན་ཆེན་པོའི་གདན་ས་མཁྱེན་བརྩེའི་བདག་ཉིད་སྐུ་ཞང་ཆོས་རྒྱལ་དང༌།
མཁས་གྲུབ་ཆེན་པོ་མཉྫུ། དབང་ལྡན་ཆོས་འཁོར་གྱི་མཁན་པོ། དཀར་པོ་གྲྭ་ཚང་གི་སློབ་དཔོན། ཐུབ་བསྟན་རྣམ་པར་རྒྱལ་བའི་མཁན་ཆེན་མཁས་པའི་གཙུག་རྒྱན་བཟང་པོ་རྒྱལ་མཚན་སོགས་གཉིས།
མངའ་རིས་སློབ་དཔོན་དང་ཁམས་པ་སློབ་དཔོན། འདར་གྲོང་མོ་ཆེའི་མཁན་ཆེན་གྲུབ་པའི་དབང་ཕྱུག་ངག་དབང་བསྟན་པ་རབ་རྒྱས། ཐུབ་བསྟན་ཡངས་ཅན་མཁན་པོ། གསེར་མདོག་ཅན་གྱི་ལྕང་ར་སློབ་དཔོན། མཁས་པའི་འབྱུང་གནས་འབྲས་ཡུལ་སྐྱེད་ཚལ་གྱི་མཁན་ཆེན་ཤེས་རབ་རིན་ཆེན་སོགས་བཞི།
ཐར་པ་མཁན་པོ། སྐྱེད་ཚལ་འོག་གི་མཁན་པོ་ཁྱུང༌། ཁོ་སེ་སློབ་དཔོན་མཁྱེན་རབ་ཕུན་ཚོགས་སོགས་བཞི། བསྟན་པའི་འབྱུང་ཁུངས་གསང་ཕུ་

ནེའུ་ཐོག་གི་གླིང་སྟོད་སྨད་ཀྱི་ཞབས་དྲུང་གསུམ། མཆོད་ཁང་དཔོན་སློབ་གཉིས། རྣམ་རྒྱལ་གསེར་ཁང་གི་སློབ་དཔོན། དྭགས་པོ་གྲྭ་ཚང་གི་སློབ་དཔོན་གཉིས། ར་བ་སྨད་སློབ་དཔོན་གཉིས། རྨོར་ཞབས་དྲུང་ཀུན་དགའ་ལྷུན་གྲུབ།
དུམ་བུ་ཆོས་འཁོར་གྱི་སློབ་དཔོན་གཉིས། གྲྭ་ཕྱི་ཚོགས་མཁན་པོ། གྲ་ཐང་མཁན་པོ། རབ་བྱུང་མཁན་པོ། གོང་དཀར་ནས་གྲུབ་དབང་དམ་པ། རྟ་ར་མདོ་པ་ནམ་མཁའ་མཛོད་དཔོན་སློབ། དགེ་སློང་ཕྲིན་ལས་པ།
འཕགས་སྡེ་ནས་རབ་འབྱམས་པ་སྐུ་སྐྱེ་དང་ཕན་བདེ། ལྕམ་མདའ་བླ་མ་མངའ་རིས་རབ་འབྱམས་པ་སྐུ་མཆེད། སེར་ནས་སྐྱོར་མོ་ལུང་མཁན་པོ། དུང་དཀར་འབྲུག་གྲགས། སྐྱིད་ཤོད་ཞབས་དྲུང་སྐུ་སྐྱེའི་དབུ་བླ་དགེ་སློང་རྒྱུད་སྟོད་སྨད་ཀྱི་བླ་མ་གཉིས།
སྒོ་མང་གྲྭ་ཚང་སློབ་དཔོན། གུང་ཐང་ཤར་པའི་བླ་མ་གཉིས། ལྷ་བཙུན་ཆེན་པོ་སྤྱན་སྔ་ཁུ་དབོན། འཆད་ཁ་སློབ་དཔོན། སེམས་དཔའ་སྤྲུལ་སྐུའི་གཟིམས་དཔོན་བླ་མ་སྙན་གྲགས་སོགས་གཉིས།
རྒྱ་མ་ནས་མཆོད་དཔོན་སྐུ་སྐྱེ་སོགས་ཁ་ཡར། རྭ་སྒྲེང་བླ་མ་གཉིས། གླང་ཐང་དྲུང་ཆེན་དང་སློབ་དཔོན། རི་སྡེའི་བླ་མ། ཆོས་ལུང་སྐུ་སྐྱེ་དང་གདུང་བརྒྱུད།
བསམ་སྡིངས་ཡབ་པ་སྤྲུལ་སྐུ། དཔལ་རྩེ་བླ་མ་གསུམ། ལྕང་མ་བླ་མ་སོགས་བླ་ཁག་གྲྭ་རིགས་ཆེས་མང་བ་དང༌། གསང་བའི་བདག་པོའི་རྣམ་སྤྲུལ་གཅུང་རིན་པོ་ཆེ། ཨོ་རྒྱན་ཆོས་ཀྱི་རྒྱལ་པོའི་ཟབ་གཏེར་གྱི་ཆོས་བདག་བརྩེ་ཆེན་ཀུན་དགའ་བཀྲ་ཤིས།
སྐུ་ལུས་མ་སྤངས་པར་རིག་འཛིན་གྱི་སར་གཤེགས་པ་དྲུག་བརྒྱ་སྒྲུབ་ཆེན་མཁས་བཙུན་གྲུབ་པའི་དབང་ཕྱུག་ལྕགས་ཟམ་ཞབས་དྲུང་རིན་པོ་ཆེ། རྒྱུད་སྡེ་རྒྱ་མཚོའི་མངའ་བདག་ངེད་རང་གི་ཞབས་དྲུང་དབོན་རིན་པོ་ཆེ།
ངེས་

གསང་བསྟན་པའི་གསལ་བྱེད་བཀྲ་ཤིས་རྩེའི་དབོན་རིན་པོ་ཆེ། སྔ་འགྱུར་བསྟན་པའི་གསལ་བྱེད་རིགས་དབོན་སྤྲུལ་པའི་སྐུ་མཆོག །ཉན་པོ་ནས་མཁས་ཤིང་གྲུབ་པའི་དབང་ཕྱུག་རྔོག་སྟོན་ཆོས་རྗེ་རིན་པོ་ཆེ་སྐུ་མཆེད་ལྔ།
ཀུན་མཁྱེན་ཆེན་པོ་བཀྲ་ཤིས་རྣམ་རྒྱལ་གྱི་སྤྲུལ་སྐུ་ཨ་ལི་ཆོས་རྗེ་ཀུན་དགའ་བཟང་པོ། དབོན་གྱི་སྐུ་སྐྱེ་ཨེ་ཐེ་ནེ་ཆོས་རྗེ་སོགས་བཞི། ཨ་མདོ་ནས་གྲོ་ཚང་བཀྲ་ཤིས་ལྷུན་པོའི་མཁན་ཆེན།
ལྕང་སྐྱ་ཞབས་དྲུང༌། གཟིམས་ཁང་འོག་སློབ་དཔོན་པ་གཉིས། ཀུན་དགའ་ཤཱཀྱ་སོགས་ར་བ་སྨད་པའི་བླ་མ་གསུམ། སྒྲུབ་སྡེའི་དབོན་བོ་དཔོན་སློབ། བན་ཚང་སློབ་དཔོན་མཁྱེན་རབ་བསམ་འཕེལ། བླ་བྲང་བླ་མ་བརྒྱད།
ཨ་འདུས་ཆོས་རྗེ་ལྔ། རྡོ་པ་སྤྲུལ་སྐུ་དང་དབོན་པོ་བཞི། སྒོམ་བདེ་ནས་སྐྱི་ཚ་བླ་མ་རིམ་གཉིས་མཐར་སོན་ངག་དབང་སོགས་བཞི། ཚང་གསར་ཆོས་རྗེ་ཁུ་དབོན་གཉིས། རྡོར་པོ་བླ་མ་དབང་ཕྱུག་སོགས་བཞི།
ཤོང་བུ་སྤྲུལ་སྐུ་སོགས་བཞི། བྱང་སེམས་ཆོས་རྗེའི་གདུང་སྤོ་རི་བླ་མ་སྐུ་མཆེད་གསུམ། བེ་རུ་བླ་མ་ཁུ་དབོན་ལྔ། ཆོས་འཕན་བླ་མ་བཞི། རེ་ས་བླ་མ་གསུམ། ཆོས་གླིང་ཡས་མས་ནས་དྲུང་པ་ལྔ།
སྐྱོ་མདའ་བསམ་འགྲུབ་གླིང་ནས་མཁྱེན་རབ་སྐུ་སྐྱེ་གཉིས། མཁན་པོ་རབ་འབྱམས་པ་སོགས་གསུམ། གླིང་སྟོད་སྨད་ཀྱི་སློབ་དཔོན་གཉིས། ལྕང་འབར་ཁུ་དབོན། སྐྱབས་ཆེ་སྤྲུལ་སྐུ། བདུད་མོ་བླ་མ།
གྲའུ་བླ་མ། ར་ཉག་ཞབས་དྲུང༌། གླང་ཆེན་དགོན་པ་བསྟན་བདག་ཁུ་དབོན། སྐལ་བཟང་དགོན་ནས་ཨ་གཉན་ཁུ་དབོན། ངོར་འབུལ་དཔོན་བསོད་ནམས་ཤེས་རབ་དང་བསྟན་པ། བླ་ཆུང་གསུམ། ཁྲི་འདུ་དཔོན་བླ་མ་འཇམ་དབྱངས་གྲགས་པ།
སྐུ་དྲུང་སྤྲུལ་སྐུ།

ཞེའུ་བླ་མ། ཨོ་ཐོག་ནས་སྐུ་མདུན་ཆ་དཀར་ཁོ་ཐོག་ཐུ་ཁུ་དབོན་རྣམས། ཨ་འཛིན་བླ་མ་ཁུ་དབོན། གླིང་ཚང་ནས་དྲུང་པ། བླ་མ་བློ་ལྡན་བློ་གྲོས། ནཱ་ལེན་ཁུ་དབོན། ཁྲ་ལེབ་བླ་མ། སྡེ་དགེ་ནས་ས་སྐྱོང་བསྟན་པ།
བསོད་ནམས་ཕུན་ཚོགས། ཚེ་དབང་རྡོ་རྗེ། ཀུན་དགའ་རབ་བསྟན། ངག་དབང་སོགས་ཁུ་དབོན་ལྔ། གྲུབ་ཐོབ་སྐུ་སྐྱེ། རབ་མཐོ་བླ་མ་ཁུ་དབོན། བླ་མ་དབུ་མཛད་སོགས་བླ་ཆུང་ཁ་ཤས། གྲེ་བོ་ནས་བླ་མ་ལྷ་འབུམ།
འོད་ཟེར། མཁྱེན་རབ་དཔལ་བཟང༌། མཁྱེན་རབ་མཆོག་ལེགས། དར་དགོན་བླ་མ་ཁུ་དབོན་བཞི། གྲྭ་ཚང་ཆོས་རྗེ་ཀུན་དགའ་འོད་ཟེར་སོགས་བཞི། ནཱ་ལེན་ཁུ་དབོན། གུ་ཁྲི་ཁུ་དབོན། ཕྱུག་པོ་བླ་མ་གསུམ།
གདོང་ཐོག་བླ་མ་ཁུ་དབོན། ལུང་ཐི་སྐུ་སྐྱེ། བྲག་མགོ་བླ་མ་གསུམ། ཨ་ཆེ་བླ་དབོན་བཞི། གསེར་པ་ནས་བླ་མ་ཀུན་དགའ་བསྟན་འཛིན་དང་བླ་མ་དབུ་མཛད་སོགས་དྲུག །མི་ཉག་ནས་བསྟན་པའི་གསལ་བྱེད་དཔོན་སློབ་ཤཱཀྱ་དང་སྤྲུལ་སྐུ་རིན་པོ་ཆེ།
ཨ་དར་དབོན་པོ། ལྷ་འབྲི་དབོན་པོ། དར་རྩེ་མདོ་ནས་རྒྱ་རོང་མཁྱེན་རབ་ཕུན་ཚོགས། ཨ་ཝདྷུ་ཏི། ནོར་བུ་ཚེ་རིང༌། མཁྱེན་རབ་བཟོད་པ། རྒྱ་རོང་ནས་བླ་མ་དབུ་མཛད།
ཚ་ཁོལ་ནང་སོ། བླ་མ་ཆོས་འཕེལ་སོགས་བླ་མ་ཁ་ཤས། ཨ་མདོ་ནས་ཨ་སྒི་སྐུ་སྐྱེ། བླ་མ་ཀུན་དགའ། ཨ་ལ་སྐུ་སྐྱེ། བླ་མ་དབུ་མཛད། བླ་མ་ཀུན་དགའ། བླ་མ་མཁྱེན་རབ་སོགས་བཅུ་སྐོར། ཝ་ཤུལ་ནས་ཕུར་ཚ་བླ་མ་ཁུ་དབོན།
བེ་ཚང་བླ་མ་སངས་རྒྱས་སོགས་ཁུ་དབོན་མང་བ། མུར་བླ་དབོན། མར་པ་བླ་དབོན། ཁྲོམ་ཁོ་ཁུ་དབོན། སྨར་ཁམས་བཀའ་བཅུ་སོགས་བླ་དབོན། ཚེ་ཤིང་དང༌། གི་འཕན་རྣམས་ཀྱི་བླ་མ། བླ་མ་ཆོས་འཕེལ་སོགས་ཁ་ཤས།
འབའ་ནས་མཁས་པའི་དབང་ཕྱུག་བླ་མ་བསོད་

ནམས་དང་རབ་འབྱམས་པ། དབོན་པོ་གསུམ། བླ་མ་བསོད་ནམས་བཟང་པོ་ཁུ་དབོན། འབུལ་དཔོན་རྣམ་རྒྱལ། བླ་མ་གུར། བནྡེ་གུ་ལུ་བླ་དབོན། བླ་མ་བཀའ་བཅུ་པ་བསོད་ནམས་བཟང་སོགས་བླ་མ་ཁ་ཤས། ཁྱུང་འབུམ་ནས་འབུལ་དཔོན་བླ་མ་ཀུན་དགའ་བསམ་གཏན།
བྱམས་པ་བཟང་པོ་ཁུ་དབོན། མཁྱེན་རབ་བསོད་ནམས་ལྷུན་གྲུབ། ཉག་བྲེ་ནས་འབུལ་དཔོན་བླ་མ་ཨ་ཧྲང་ཁུ་དབོན། ཁུ་མདའ་བླ་མ། འབུལ་དབོན་བསྟན་འཛིན་རྣམ་རྒྱལ། མཁྱེན་རབ་ཕུན་ཚོགས།
མཁྱེན་རབ་དགེ་འདུན། བསོད་ནམས་རྡོ་རྗེ། བྲ་ཡག་དགེ་སློང༌། བླ་མ་མགོན་པོ་བསྟན་འཛིན། ཝ་ས་ཆོས་རྗེ། རྩེ་བཟང་བླ་མ་སོགས་ཁ་ཤས། ཚ་བ་ནས་སྦྲང་དབང་དགོན་གྱི་བླ་མ། བསྟན་འཛིན་མགོན་པོ།
བཀྲ་ཤིས་ཚེ་རིང༌། མཁྱེན་རབ་ལྷུན་གྲུབ། བླ་མ་ཚེ་དབང་གྲགས་པ། དཔལ་ལྡན་འོད་ཟེར། ཨ་ཁྱོང་ཁུ་དབོན། ཀུན་དགའ་ཟླ་བ། ཀུན་དགའ་ཉི་མ། ཨ་འདིག །བཀྲ་ཤིས་སྐྱབས། བླ་མ་མཁྱེན་རབ་ཕུན་ཚོགས།
བླ་མ་དབུ་མཛད། མཁྱེན་རབ་དཔལ་ལྡན། བསོད་ནམས་ལྷུན་གྲུབ། རབ་འབྱམས་སྨྲ་བའི་རིག་འཛིན། ལྗང་ཞགས་བླ་མ། བླ་མ་བསྟན་འཛིན་གྲགས་པ། བླ་མ་མཁྱེན་རབ་བསམ་གཏན་སོགས་མང་བ། སྤོ་བོ་ནས་རི་ཁྲོད་བླ་མ།
རི་ཁྲོད་སྐུ་སྐྱེ། ངག་དབང་གྲགས་པ། བསོད་ནམས་བསྟན་འཛིན། ཡང་ཤོར་བོ་ནས་པོ་རོད་སྐུ་སྐྱེ་གཉིས། ངག་དབང་གྲགས་པ། ཁོ་ལོ་ཆེའི་བླ་མ་གྲྭ་ཚང་ཆོས་རྗེ། ཨོ་རོད་ནས་ཨེ་ཁེ་དབོན་པོ་སོགས་བླ་མ་ཁ་ཤས།
མཚོ་ཁ་ནས་ཨེ་ར་ཁེ་དབོན་པོ་སེར་པ་བླ་མ། ཁལ་ཁ་ནས་ད་རྒན་བླ་མ་ཀུན་དགའ་མགོན་པོ། བླ་མ་ཤཱཀྱ། ཚུལ་ཁང་ཨེ་མཆི། དཔལ་ལྡན་གྲགས་པ། འུ་དུ་སུ་ནས་གསུང་རབ་དབང་གི་ནང་དུ་འབུལ་དབོན་ཆེན་མོ་ད་རྒན་ཆོས་

རྗེ་ཀུན་དགའ་རིན་ཆེན། ཆེ་ཆེན་བླ་མ་བསོད་ནམས་བསྟན་འཛིན། ཨུ་ཆོར་དུ་ཆོས་རྗེ། བསོད་ནམས་དར་རྒྱས། ཆོས་རྗེ་བསྟན་འཛིན་ནོར་བུ། ཨ་མདོ་ཆོས་རྗེ་མཁྱེན་རབ། ཚ་བ་ཆོས་རྗེ་དཀོན་མཆོག་སྲུང༌། མཁྱེན་རབ་རྒྱལ་མཚན།
ཚེ་རིང་སྦེ་པོའི་བླ་མ་བསོད་ནམས་དཔལ་བཟང༌། ཆ་དཀར་བླ་མ། མངའ་རིས་བླ་མ། པཎྜི་ཏ་ལྷའི་རྒྱལ་མཚན་སོགས་ཁ་ཤས། འབུལ་དཔོན་བླ་མ་ཡུམ་སྤྲུལ་སྐུ་བཀྲ་ཤིས་ཆོས་ཀྱི་ཟླ་བ། ཁྲི་འདུ་བླ་མ་མཁྱེན་རབ་སངས་རྒྱས་ལྷུན་གྲུབ།
མཛོད་པ་བླ་མ་བསོད་ནམས་ལྷུན་གྲུབ། འབུལ་དཔོན་བླ་མ་བསྟན་འཛིན་ཆོས་འཕེལ། བླ་མ་དགེ་སློང་གྲགས་པ་ཕུན་ཚོགས། ཆོས་མཛད་དགེ་སློང་སྐུ་མཆེད། བླ་མ་མཁྱེན་རབ་བསླབ་གསུམ།
བླ་མ་མཁྱེན་རབ་བཟང་པོ། བླ་མ་མཁྱེན་རབ་བརྟན་པ། བླ་མ་བསྟན་འཛིན་མཆོག་གྲུབ། བླ་མ་མཁྱེན་རབ་བདེ་ལེགས། མཁྱེན་རབ་བསྟན་འཛིན་མཆོག་གྲུབ། ངག་དབང་མཆོག་གྲུབ་ནོར་བུ་སོགས།
མདོར་ན་གྲུབ་མཐའ་རིས་སུ་མ་ཆད་པའི་བླ་མ། སློབ་དཔོན། འདུས་ཚོགས་སོགས་བགྲང་བ་ལས་འདས་པ་ཆེས་ཤིན་ཏུ་མང་བ་ལ་ཕུལ་བས། དེ་དག་གིས་འཆད་རྩོད་རྩོམ་གསུམ་གྱི་སྒོ་ནས་རྒྱལ་བའི་བསྟན་པ་རིན་པོ་ཆེ་ལ་ཞབས་འདེགས་སུ་འགྱུར་རམ་སྙམ་པ་བྱུང་ཞིང༌།
རབ་བྱུང༌། དགེ་ཚུལ། བསྙེན་རྫོགས་རྣམས་ནི་ཁོར་ཡུག་ཏུ་སྒྲུབ་པ་འདི་ཁ་ལགས་པས་སྨོས་ཚོད་མ་ཟིན་ལ། བརྩམས་པའི་རིགས་ནི་མཁས་གྲུབ་ཆེན་པོ་རྣམས་ཀྱི་བཀའ་རྩོམ་ལྟར་ནི་སོ་སྐྱེས་ག་ལ་འོང་ཞིང༌།
གཞན་མ་རྩོམ་རྩོམ་མང་ན་སྣག་ཤོག་གི་གྲོན་དང༌། འབྲི་མི་རྣམས་ངལ་བ་ལས་མི་འདུག་ཀྱང༌། ལ་ལས་གསུང་ནན་ཆེས་

པ་དང༌། དད་མོས་ཀྱིས་ཞབས་བརྟན། རྣམ་ཐར། ཐོབ་ཡིག །དབང༌། རྗེས་གནང༌། ཁྲིད། ཆོག་བསྒྲིགས་ཁ་ཤས་ཡོད་པ་ཐོ་ཆུང་ངུ་གསལ་བ་ལྟར་ཡིན། གཞན་མ་གླིང་ནས་མཁས་གྲུབ་ཆེན་པོ་བསམ་འགྲུབ་གླིང་མཁན་ཆེན་མཁྱེན་རབ་རིན་ཆེན་རྣམ་རྒྱལ་གྱི་སྤྲུལ་སྐུ་གཉིས།
སྒོམ་བདེ་ཤོར་བུ་བ། མཁས་དབང་ཀུན་དགའ་སངས་རྒྱས་ཀྱི་སྤྲུལ་སྐུ། སྐྱི་ཚ་བླ་མ། རིམ་གཉིས་གཡེལ་མེད་ཐུབ་བསྟན་གྱི་སྤྲུལ་སྐུ། སོག་ཡུལ་ནས་བོ་རོད་སྐུ་སྐྱེ།
འབའ་ནས་མཁྱེན་བསླབ་མཐར་སོན་འབུལ་དབོན་བླ་མ་བསོད་ནམས་ཀྱི་སྐུ་སྐྱེ། ངེད་རང་གི་མ་ཡུམ་སྐུ་སྐྱེ་སོགས། སྐུ་སྐྱེ་མང་ཙམ་ངོས་འཛིན་བྱས་པ་ཚང་མ་ཡིད་ཆེས་ཤིང་བསྟན་པ་ལ་ཕན་པ་བྱུང་སོང་བ་ནི་བླ་མ་དཀོན་མཆོག་གི་ཐུགས་རྗེས་མ་བསླུས་པར་སེམས།
བྲ་ཡག་ཁང་གསར་སྟེང་གི་སྤྲུལ་སྐུའི་གསུང་བརྟག་གོང་ས་ཆེན་པོར་ཞུ་གྲོགས་དགོས་ཚུལ་གསུང་བ་བཞིན་སྙན་འབུལ་ཞུས་པས་བཀའ་དྲིན་བསྐྱངས་བྱུང་བ་ཕུལ་ཞིང༌།
མི་ཉག་རི་ཁུང་སྤྲུལ་སྐུ་གོང་ས་ཆེན་པོར་སྙན་འབུལ་ཞུས་པས་གདན་སར་བསྐོ་གཞག་བཀའ་དྲིན་བསྐྱངས་སོང་བས་བསྟན་པ་ལ་ཕན་པ་བྱུང་སོང་ཞིང༌། གཞན་ཡང་ངོར་ཐུབ་བསྟན་སོགས།
མདོར་ན་ས་ལུགས་ཀྱི་བླ་མ། དཔོན་ཁག །དགོན་སྡེ། གྲྭ་རིགས། ཡོན་བདག་སོགས་ཚང་མར་སྔར་བབས་བཞིན་འོང་བའི་གོང་ས་ཆེན་པོ་ཡས་ཕྱིན་གྱི་བཀའ་ཤོག་རིན་པོ་ཆེ་ཞུས་པས་བསྟན་པ་དང་ཚང་མར་ཕན་ཐོགས་ཆེ་བསམ་པའང་དུ་མ་བྱུང་སོང་ངོ༌།
།རང་ཉིད་འདིར་སྣང་བྱ་བས་བློ་བྲིད་པའི། །སྣ་ཚོགས་འཁྲུལ་པའི་གཏམ་ལ་རྟོགས་བརྗོད་དུ། །བཏགས་པའི་གླེགས་བམ་སྒྲོ་སྐུར་བྲལ་བ་འདི། །གུས་ལྡན་བཞེད་པ་བསྐང་ཕྱིར་ལྷུག་པར་བཀོད།
།སྔོན་

བྱོན་མཁས་དང་གྲུབ་པའི་རྣམ་པར་ཐར། །དཔག་དཀའ་མཛད་ཕྲིན་མཁའ་ལྡིང་དབང་པོའི་རྗེས། །བདག་འདྲ་ཟ་ཉལ་འཆག་གི་ཕ་བོང་གིས། །སྙེགས་པ་རང་ཉིད་ངལ་བའི་རྒྱུ་མིན་ནམ། །འོན་ཀྱང་འཇམ་དཔལ་རྡོ་རྗེ་ལྕང་ལོའི་ཚུལ།
།འཛིན་པའི་བཀའ་ནན་གྱེན་དུ་མ་ལྡོག་ཅིང༌། །དད་ལྡན་གསུང་ནན་དབྱར་སྐྱེས་རྔས་བསྐུལ་ཚེ། །བདག་བློའི་གཙུག་ལྡན་རྟོགས་བརྗོད་གླུ་དབྱངས་ལེན། །འདིས་མཚོན་དུས་གསུམ་བསགས་པའི་ལེགས་བྱས་ཀྱིས།
།ཕན་བདེའི་འབྱུང་གནས་རྒྱལ་བསྟན་པདྨོའི་གཉེན། །བཤད་སྒྲུབ་འོད་ཟེར་ཕྱོགས་བརྒྱར་འཕྲོ་བཞིན་དུ། །འགྲོ་ཀུན་ཡིད་ཀྱི་ནམ་མཁར་རྟག་འཆར་ཤོག །དེ་འཛིན་མཁས་གྲུབ་ཡིད་བཞིན་དབང་གི་རྒྱལ།
།སྐྱེ་རྒུའི་གཙུག་གི་རྒྱལ་མཚན་རྩེར་མཆོད་ནས། །ལེགས་བཤད་འདོད་རྒུའི་ཆར་གྱིས་ཡིད་ཅན་ཀུན། །ཚིམ་སྟེ་ལེགས་པའི་ལམ་ལ་འཁྲིད་པར་ཤོག །ཐོག་མེད་དུས་ནས་མར་གྱུར་འགྲོ་བ་རྣམས། །བདེ་སྐྱིད་རྫོགས་ལྡན་དཔལ་ལ་ལེགས་སྤྱོད་ཅིང༌།
།མཐར་ཐུག་ངེས་ལེགས་ལམ་ལ་རབ་ཞུགས་ནས། །ཟུང་འཇུག་བཅུ་གསུམ་རྡོ་རྗེའི་ས་ཐོབ་ཤོག །རྩ་བརྒྱུད་བླ་མ་ཡིད་དམ་བྱིན་རླབས་དང༌། །ཆོས་སྲུང་དམ་ཅན་རྒྱ་མཚོའི་མཐུ་སྟོབས་རྩལ།
།གཏེར་བདག་ནོར་ལྷའི་ཚོགས་ཀྱི་ནུས་མཐུ་ཡིས། །བསམ་དོན་ཡི་བཞིན་འགྲུབ་པའི་བཀྲ་ཤིས་ཤོག །ཅེས་རྟོགས་བརྗོད་ཤེལ་དཀར་གྱི་ཕྲེང་བ་ཞེས་པ་འདི་ནི་འཇམ་མགོན་སྔགས་འཆང་ཆོས་ཀྱི་རྒྱལ་པོས་འདི་བཞིན་གྱིས་ཤིག་པའི་བཀའ་གནང་བ་དང༌།
རིགས་དབོན་ཞབས་དྲུང་རིན་པོ་ཆེ། གྲུབ་པའི་དབང་ཕྱུག་ཆོས་རྗེ་རིན་པོ་ཆེ་སོགས་དད་ལྡན་སློབ་བུ་མང་པོའི་གསུང་ནན་མ་ཆོགས་པས། ཁམས་གསུམ་ཆོས་ཀྱི་རྒྱལ་པོ་ངག་དབང་

བློ་བཟང་རྒྱ་མཚོ་འཇིགས་མེད་གོ་ཆ་ཐུབ་བསྟན་ལང་ཚོའི་སྡེ་ཆེན་པོ་དང༌། བསྟན་འགྲོའི་གཙུག་རྒྱན་དཔལ་ས་སྐྱ་པ་སྔགས་འཆང་ཆོས་ཀྱི་རྒྱལ་པོ་ཡབ་སྲས། སྐྱབས་གནས་ཀུན་འདུས་ཁྱབ་བདག་རྡོ་རྗེ་འཆང་མཁྱེན་རབ་བསྟན་འཛིན་བཟང་པོ་ཁུ་དབོན།
དཀྱིལ་འཁོར་རྒྱ་མཚོའི་དབང་ཕྱུག་ཁྱབ་བདག་ཞྭ་ལུ་པ་ཆེན་པོ་ཚེ་དབང་ལྷུན་གྲུབ་རབ་བརྟན་བསྟན་པའི་རྒྱལ་མཚན་དཔལ་བཟང་པོ་སོགས། ཡོངས་འཛིན་དམ་པ་རྣམས་ཀྱི་ཞབས་རྡུལ་སྤྱི་བོས་ལེན་པ་ལྷ་བཙུན་མཁྱེན་རབ་བྱམས་པ་ངག་དབང་ལྷུན་གྲུབ་ཀྱིས་ཁྱུ་མཆོག་གི་ལོ་ཆུ་སྟོད་ཀྱི་ཟླ་བའི་གྲལ་ཚེས་དགེ་བར་རེས་གཟའ་ལྷའི་བླ་མ་དང་རྒྱུ་སྐར་རྒྱལ་མཛོམས་པའི་འཆི་མེད་གྲུབ་པའི་འགྲུབ་སྦྱོར་བཟང་པོ་སྦྱོར་བ་འཕེལ་བ།
བྱེད་པ་རྐང་བཞི། དབྱངས་ཨཱ། གསལ་བྱེད་མཱ། ཁམས་ནམ་མཁའ། འདོད་ཡོན་སྒྲ་རྣམས་ལྷན་ཅིག་འདུས་པའི་ཉིན་ཤྲཱི་ནཱ་ལེནྡྲ་རྣམ་པར་རྒྱལ་བའི་བླ་བྲང་ལྕང་ལོ་ཅན་དུ་རེ་ཞིག་རྫོགས་པར་སྦྱར་བའི་ཡི་གེ་པ་ནི་ཆོས་མཛད་མཆེད་དང༌།
རབ་འཕེལ་གྱིས་བགྱིས་པ་དགེ་ལེགས་འཕེལ་བར་གྱུར་ཅིག།

